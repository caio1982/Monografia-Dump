<document><author>marcus tullius cicero</author><title>de republica</title><source>http://latin.packhum.org/</source><page id="0"><paragraph>DE RE PUBLICA LIBRORUM SEX QUAE MANSERUNT LIBER PRIMUS  . . . &lt;im&gt;petu liberauissent, nec C. Duelius, A. Atilius, L. Metellus terrore Karthaginis, non duo Scipiones oriens incendium belli Punici secundi sanguine suo restinxissent, nec id excitatum maioribus copiis aut Q. Maximus eneruauisset aut M. Marcellus contudisset aut a portis huius urbis auolsum P. Africanus compulisset intra hostium moenia. M. uero Catoni, homini ignoto et nouo, quo omnes, qui isdem rebus studemus, quasi exemplari ad industriam uirtutemque ducimur, certe licuit Tusculi se in otio delectare salubri et propinquo loco. Sed homo demens, ut isti putant, cum cogeret eum necessitas nulla, in his undis et tempestatibus ad summam senectutem maluit iactari quam in illa tranquillitate atque otio iucundissime uiuere. Omitto innumerabilis uiros, quorum singuli saluti huic ciuitati fuerunt, et quia  sunt &lt;haud&gt; procul ab aetatis huius memoria, commemorare eos desino, ne quis se aut suorum aliquem praetermissum queratur. Unum hoc definio, tantam esse necessitatem uirtutis generi hominum a natura tantumque amorem ad communem salutem defendendam datum, ut ea uis omnia blandimenta uoluptatis otiique uicerit.  Nec uero habere uirtutem satis est quasi artem aliquam, nisi utare; etsi ars quidem, cum ea non utare, scientia tamen ipsa teneri potest, uirtus in usu sui tota posita est; usus autem eius est maximus ciuitatis gubernatio et earum ipsarum rerum, quas isti in angulis personant, reapse, non oratione perfectio. Nihil enim dicitur a philosophis, quod quidem recte honesteque dicatur, quod &lt;non&gt; ab iis partum confirmatumque sit, a quibus ciuitatibus iura discripta sunt. Unde enim pietas aut a quibus religio? unde ius aut gentium aut hoc ipsum ciuile quod dicitur? unde iustitia, fides, aequitas? unde pudor, continentia, fuga turpitudinis, adpetentia laudis et honestatis? unde in laboribus et periculis fortitudo? Nempe ab iis, qui haec disciplinis informata alia moribus confirmarunt, sanxerunt autem alia legibus. Quin etiam Xenocraten ferunt, nobilem in primis philosophum, cum quaereretur ex eo, quid adsequerentur eius discipuli, respondisse, ut id sua sponte facerent, quod cogerentur facere legibus. Ergo ille ciuis, qui id cogit omnis imperio legumque poena, quod uix paucis persuadere oratione philosophi possunt, etiam iis, qui illa disputant, ipsis est praeferendus doctoribus. Quae est enim istorum oratio tam exquisita, quae sit anteponenda bene constitutae ciuitati publico iure et moribus? Equidem quem ad modum 'urbes magnas atque imperiosas', ut appellat Ennius, uiculis et castellis praeferendas puto, sic eos, qui his urbibus consilio atque auctoritate praesunt, iis, qui omnis negotii publici expertes sint,  longe duco sapientia ipsa esse anteponendos. Et quoniam maxime rapimur ad opes augendas generis humani studemusque nostris consiliis et laboribus tutiorem et opulentiorem uitam hominum reddere et ad hanc uoluptatem ipsius naturae stimulis incitamur, teneamus eum cursum, qui semper fuit optimi cuiusque, neque ea signa audiamus, quae receptui canunt, ut eos etiam reuocent, qui iam processerint.  His rationibus tam certis tamque inlustribus opponuntur ab iis, qui contra disputant, primum labores, qui sint re publica defendenda sustinendi, leue sane inpedimentum uigilanti et industrio, neque solum in tantis rebus, sed etiam in mediocribus uel studiis uel officiis uel uero etiam negotiis contemnendum. Adiunguntur pericula uitae, turpisque ab his formido mortis fortibus uiris opponitur, quibus magis id miserum uideri solet, natura se consumi et senectute, quam sibi dari tempus, ut possint eam uitam, quae tamen esset reddenda naturae, pro patria potissimum reddere. Illo uero se loco copiosos et disertos putant, cum calamitates clarissimorum uirorum iniuriasque iis ab ingratis inpositas ciuibus colligunt. Hinc enim illa et apud Graecos exempla, Miltiadem, uictorem domitoremque Persarum, nondum sanatis uolneribus iis, quae corpore aduerso in clarissima uictoria accepisset, uitam ex hostium telis seruatam in ciuium uinclis profudisse, et Themistoclem patria, quam liberauisset, pulsum atque proterritum non in Graeciae portus per se seruatos, sed in barbariae sinus confugisse, quam adflixerat; nec uero leuitatis Atheniensium crudelitatisque in amplissimos ciuis exempla deficiunt; quae nata et frequentata apud illos etiam in grauissumam ciuitatem nostram dicuntur redundasse; nam uel exilium Camilli uel offensio commemoratur Ahalae uel inuidia Nasicae uel expulsio Laenatis uel Opimii damnatio uel fuga Metelli uel acerbissima C. Marii clades principum&lt;que&gt; caedes  uel eorum multorum pestes, quae paulo post secutae sunt. Nec uero iam meo nomine abstinent et, credo, quia nostro consilio ac periculo sese in illa uita atque otio conseruatos putant, grauius etiam de nobis queruntur et amantius. Sed haud facile dixerim, cur, cum ipsi discendi aut uisendi causa maria tramittant . . .  . . . saluam esse consulatu abiens in contione populo Romano idem iurante iurauissem, facile iniuriarum omnium compensarem curam et molestiam. Quamquam nostri casus plus honoris habuerunt quam laboris neque tantum molestiae, quantum gloriae, maioremque laetitiam ex desiderio bonorum percepimus quam ex laetitia improborum dolorem. Sed si aliter, ut dixi, accidisset, qui possem queri? cum mihi nihil inprouiso nec grauius, quam exspectauissem, pro tantis meis factis euenisset. Is enim fueram, cui cum liceret aut maiores ex otio fructus capere quam ceteris propter uariam suauitatem studiorum, in quibus a pueritia uixeram, aut si quid accideret acerbius uniuersis, non praecipuam, sed parem cum ceteris fortunae condicionem subire, non dubitauerim me grauissimis tempestatibus ac paene fulminibus ipsis obuium ferre conseruandorum ciuium causa meisque propriis periculis parere commune reliquis otium. Neque enim hac nos patria lege genuit aut educauit, ut nulla quasi alimenta exspectaret a nobis ac tantum modo nostris ipsa commodis seruiens tutum perfugium otio nostro suppeditaret et tranquillum ad quietem locum, sed ut plurimas et maximas nostri animi, ingenii, consilii partis ipsa sibi ad utilitatem suam pigneraretur tantumque nobis in nostrum priuatum usum, quantum ipsi superesse posset, remitteret.  Iam illa perfugia, quae sumunt sibi ad excusationem, quo facilius otio perfruantur, certe minime sunt  audienda, cum ita dicunt, accedere ad rem publicam plerumque homines nulla re bona dignos, cum quibus comparari sordidum, confligere autem multitudine praesertim incitata miserum et periculosum sit. Quam ob rem neque sapientis esse accipere habenas, cum insanos atque indomitos impetus uolgi cohibere non possit, neque liberi cum inpuris atque inmanibus aduersariis decertantem uel contumeliarum uerbera subire uel expectare sapienti non ferendas iniurias; proinde quasi bonis et fortibus et magno animo praeditis ulla sit ad rem publicam adeundi causa iustior, quam ne pareant inprobis neue ab isdem lacerari rem publicam patiantur, cum ipsi auxilium ferre, si cupiant, non queant.  Illa autem exceptio cui probari tandem potest, quod negant sapientem suscepturum ullam rei publicae partem, extra quam si eum tempus et necessitas coëgerit? quasi uero maior cuiquam necessitas accidere possit, quam accidit nobis; in qua quid facere potuissem, nisi tum consul fuissem? Consul autem esse qui potui, nisi eum uitae cursum tenuissem a pueritia, per quem equestri loco natus peruenirem ad honorem amplissimum? Non igitur potestas est ex tempore, aut cum uelis, opitulandi rei publicae, quamuis ea prematur periculis, nisi eo loco sis, ut tibi id facere liceat. Maximeque hoc in hominum doctorum oratione mihi mirum uideri solet, quod, qui tranquillo mari gubernare se negent posse, quod nec didicerint nec umquam scire curauerint, iidem ad gubernacula se accessuros profiteantur excitatis maximis fluctibus. Isti enim palam dicere atque in eo multum etiam gloriari solent, se de rationibus rerum publicarum aut constituendarum aut tuendarum nihil nec didicisse umquam nec docere, earumque rerum scientiam non doctis hominibus ac sapientibus, sed in illo genere exercitatis concedendam putant. Quare qui conuenit polliceri operam suam rei publicae tum denique, si necessitate cogantur? cum, quod  est multo procliuius, nulla necessitate premente rem publicam regere nesciant. Equidem, ut uerum esset sua uoluntate sapientem descendere ad rationes ciuitatis non solere, sin autem temporibus cogeretur, tum id munus denique non recusare, tamen arbitrarer hanc rerum ciuilium minime neglegendam scientiam sapienti, propterea quod omnia essent ei praeparanda, quibus nesciret an aliquando uti necesse esset.  Haec pluribus a me uerbis dicta sunt ob eam causam, quod his libris erat instituta et suscepta mihi de re publica disputatio; quae ne frustra haberetur, dubitationem ad rem publicam adeundi in primis debui tollere. Ac tamen si qui sunt, qui philosophorum auctoritate moueantur, dent operam parumper atque audiant eos, quorum summa est auctoritas apud doctissimos homines et gloria; quos ego existimo, etiamsi qui ipsi rem publicam non gesserint, tamen, quoniam de re publica multa quaesierint et scripserint, functos esse aliquo rei publicae munere. Eos uero septem, quos Graeci sapientis nominauerunt, omnis paene uideo in media re publica esse uersatos. Neque enim est ulla res, in qua propius ad deorum numen uirtus accedat humana, quam ciuitatis aut condere nouas aut conseruare iam conditas.  Quibus de rebus, quoniam nobis contigit, ut iidem et in gerenda re publica aliquid essemus memoria dignum consecuti et in explicandis rationibus rerum ciuilium quandam facultatem non modo usu, sed etiam studio discendi et docendi † essemus auctores, cum superiores alii fuissent in disputationibus perpoliti, quorum res gestae nullae inuenirentur, alii in gerendo probabiles, in disserendo rudes. Nec uero nostra quaedam est instituenda noua et a nobis inuenta ratio, sed unius aetatis clarissimorum ac sapientissimorum nostrae ciuitatis uirorum disputatio repetenda memoria est, quae mihi tibique quondam adulescentulo est a P. Rutilio Rufo, Smyrnae  cum simul essemus compluris dies, exposita, in qua nihil fere, quod magno opere ad rationes omnium rerum pertineret, &lt;est&gt; praetermissum.  Nam cum P. Africanus hic, Pauli filius, feriis Latinis Tuditano cons. et Aquilio constituisset in hortis esse familiarissimique eius ad eum frequenter per eos dies uentitaturos se esse dixissent, Latinis ipsis mane ad eum primus sororis filius uenit Q. Tubero; quem cum comiter Scipio appellauisset libenterque uidisset, Quid tu, inquit, tam mane, Tubero? dabant enim hae feriae tibi oportunam sane facultatem ad explicandas tuas litteras. Tum ille: Mihi uero omne tempus est ad meos libros uacuum; numquam enim sunt illi occupati; te autem permagnum est nancisci otiosum, hoc praesertim motu rei publicae. Tum Scipio: Atqui nactus es, sed mehercule otiosiorem opera quam animo. Et ille: At uero animum quoque relaxes oportet; sumus enim multi, ut constituimus, parati, si tuo commodo fieri potest, abuti tecum hoc otio. SC. Libente me uero, ut aliquid aliquando de doctrinae studiis admoneamur.  Tum ille: Visne igitur, quoniam et me quodam modo inuitas et tui spem das, hoc primum, Africane, uideamus, ante quam ueniunt alii, quidnam sit, de isto altero sole quod nuntiatum est in senatu? neque enim pauci neque leues sunt, qui se duo soles uidisse dicant, ut non tam fides non habenda quam ratio quaerenda sit. Hic Scipio: Quam uellem Panaetium nostrum nobiscum haberemus! qui cum cetera, tum haec caelestia uel studiosissime solet quaerere. Sed ego, Tubero, (nam tecum aperte, quod sentio, loquar) non nimis adsentior in omni isto genere nostro illi familiari, qui, quae uix coniectura qualia sint possumus suspicari, sic adfirmat, ut oculis ea cernere uideatur aut tractare plane manu. Quo etiam sapientiorem Socratem soleo iudicare, qui omnem  eius modi curam deposuerit eaque, quae de natura quaererentur, aut maiora, quam hominum ratio consequi posset, aut nihil omnino ad uitam hominum adtinere dixerit. Dein Tubero: Nescio, Africane, cur ita memoriae proditum sit, Socratem omnem istam disputationem reiecisse et tantum de uita et de moribus solitum esse quaerere. Quem enim auctorem de illo locupletiorem Platone laudare possumus? cuius in libris multis locis ita loquitur Socrates, ut etiam, cum de moribus, de uirtutibus, denique de re publica disputet, numeros tamen et geometriam et harmoniam studeat Pythagorae more coniungere. Tum Scipio: Sunt ista, ut dicis; sed audisse te credo, Tubero, Platonem Socrate mortuo primum in Aegyptum discendi causa, post in Italiam et in Siciliam contendisse, ut Pythagorae inuenta perdisceret, eumque et cum Archyta Tarentino et cum Timaeo Locro multum fuisse et Philoleo commentarios esse nanctum, cumque eo tempore in iis locis Pythagorae nomen uigeret, illum se et hominibus Pythagoreis et studiis illis dedisse. Itaque cum Socratem unice dilexisset eique omnia tribuere uoluisset, leporem Socraticum subtilitatemque sermonis cum obscuritate Pythagorae et cum illa plurimarum artium grauitate contexuit.  Haec Scipio cum dixisset, L. Furium repente uenientem aspexit, eumque ut salutauit, amicissime adprehendit et in lecto suo conlocauit. Et cum simul P. Rutilius uenisset, qui est nobis huius sermonis auctor, eum quoque ut salutauit, propter Tuberonem iussit adsidere. Tum Furius: Quid uos agitis? num sermonem uestrum aliquem diremit noster interuentus? Minime uero, Africanus; soles enim tu haec studiose inuestigare, quae sunt in hoc genere, de quo instituerat paulo ante Tubero quaerere; Rutilius quidem noster etiam sub ipsis Numantiae moenibus solebat mecum interdum eius modi aliquid conquirere. Quae res tandem inciderat? inquit Philus. Tum ille:  De solibus istis duobus; de quo studeo, Phile, ex te audire quid sentias.  Dixerat hoc ille, cum puer nuntiauit uenire ad eum Laelium domoque iam exisse. Tum Scipio calceis et uestimentis sumptis e cubiculo est egressus, et cum paululum inambulauisset in porticu, Laelium aduenientem salutauit et eos, qui una uenerant, Spurium Mummium, quem in primis diligebat, et C. Fannium et Quintum Scaeuolam, generos Laelii, doctos adulescentes, iam aetate quaestorios; quos cum omnis salutauisset, conuertit se in porticu et coniecit in medium Laelium; fuit enim hoc in amicitia quasi quoddam ius inter illos, ut militiae propter eximiam belli gloriam Africanum ut deum coleret Laelius, domi uicissim Laelium, quod aetate antecedebat, obseruaret in parentis loco Scipio. Dein cum essent perpauca inter se uno aut altero spatio conlocuti Scipionique eorum aduentus periucundus et pergratus fuisset, placitum est, ut in aprico maxime pratuli loco, quod erat hibernum tempus anni, considerent; quod cum facere uellent, interuenit uir prudens omnibusque illis et iucundus et carus, M'. Manilius, qui a Scipione ceterisque amicissime consalutatus adsedit proximus Laelio.  Tum Philus: Non mihi uidetur, inquit, quod hi uenerunt, alius nobis sermo esse quaerendus, sed agendum accuratius et dicendum dignum aliquid horum auribus. Hic Laelius: Quid tandem agebatis, aut cui sermoni nos interuenimus? PH. Quaesierat ex me Scipio, quidnam sentirem de hoc, quod duo soles uisos esse constaret. L. Ain uero? Phile, iam explorata nobis sunt ea, quae ad domos nostras quaeque ad rem publicam pertineant? siquidem, quid agatur in caelo, quaerimus. Et ille: An tu ad domos nostras non censes pertinere scire, quid agatur et quid fiat domi? quae non ea est, quam parietes nostri cingunt, sed mundus hic totus, quod domicilium quamque pa triam di nobis communem secum dederunt, cum praesertim, si haec ignoremus, multa nobis et magna ignoranda sint. Ac me quidem, ut hercule etiam te ipsum, Laeli, omnisque auidos sapientiae cognitio ipsa rerum consideratioque delectat. Tum Laelius: Non inpedio, praesertim quoniam feriati sumus; sed possumus audire aliquid an serius uenimus? PH. Nihil est adhuc disputatum, et, quoniam est integrum, libenter tibi, Laeli, ut de eo disseras, equidem concessero. L. Immo uero te audiamus, nisi forte Manilius interdictum aliquod inter duos soles putat esse componendum, ut ita caelum possideant, ut uterque possederit. Tum Manilius: Pergisne eam, Laeli, artem inludere, in qua primum excellis ipse, deinde sine qua scire nemo potest, quid sit suum, quid alienum? Sed ista mox; nunc audiamus Philum, quem uideo maioribus iam de rebus quam me aut quam P. Mucium consuli.  Tum Philus: Nihil noui uobis adferam, neque quod a me sit cogitatum aut inuentum; nam memoria teneo C. Sulpicium Gallum, doctissimum, ut scitis, hominem, cum idem hoc uisum diceretur et esset casu apud M. Marcellum, qui cum eo consul fuerat, sphaeram, quam M. Marcelli auus captis Syracusis ex urbe locupletissima atque ornatissima sustulisset, cum aliud nihil ex tanta praeda domum suam deportauisset, iussisse proferri; cuius ego sphaerae cum persaepe propter Archimedi gloriam nomen audissem, speciem ipsam non sum tanto opere admiratus; erat enim illa uenustior et nobilior in uolgus, quam ab eodem Archimede factam posuerat in templo Virtutis Marcellus idem. Sed posteaquam coepit rationem huius operis scientissime Gallus exponere, plus in illo Siculo ingenii, quam uideretur natura humana ferre potuisse, iudicaui fuisse. Dicebat enim Gallus sphaerae illius alterius solidae atque plenae uetus esse inuentum, et eam a Thalete Milesio primum esse tor natam, post autem ab Eudoxo Cnidio, discipulo, ut ferebat, Platonis, eandem illam astris stellisque, quae caelo inhaererent, esse descriptam; cuius omnem ornatum et descriptionem sumptam ab Eudoxo multis annis post non astrologiae scientia, sed poëtica quadam facultate uersibus Aratum extulisse. Hoc autem sphaerae genus, in quo solis et lunae motus inessent et earum quinque stellarum, quae errantes et quasi uagae nominarentur, in illa sphaera solida non potuisse finiri, atque in eo admirandum esse inuentum Archimedi, quod excogitasset, quem ad modum in dissimillimis motibus inaequabiles et uarios cursus seruaret una conuersio. Hanc sphaeram Gallus cum moueret, fiebat, ut soli luna totidem conuersionibus in aere illo, quot diebus in ipso caelo, succederet, ex quo et in [caelo] sphaera solis fieret eadem illa defectio et incideret luna tum in eam metam, quae esset umbra terrae, cum sol e regione . . .  . . . fuit, quod et ipse hominem diligebam et in primis patri meo Paulo probatum et carum fuisse cognoueram. Memini me admodum adulescentulo, cum pater in Macedonia consul esset et essemus in castris, perturbari exercitum nostrum religione et metu, quod serena nocte subito candens et plena luna defecisset. Tum ille, cum legatus noster esset anno fere ante, quam consul est declaratus, haud dubitauit postridie palam in castris docere nullum esse prodigium, idque et tum factum esse et certis temporibus esse semper futurum, cum sol ita locatus fuisset, ut lunam suo lumine non posset attingere. Ain tandem? inquit Tubero; docere hoc poterat ille homines paene agrestes et apud imperitos audebat haec dicere? S. Ille uero et magna quidem cum . . . &lt;neque in&gt;solens ostentatio neque oratio abhor rens a persona hominis grauissimi; rem enim magnam adsecutus &lt;est&gt;, quod hominibus perturbatis inanem religionem timoremque deiecerat.  Atque eius modi quiddam etiam bello illo maximo, quod Athenienses et Lacedaemonii summa inter se contentione gesserunt, Pericles ille, et auctoritate et eloquentia et consilio princeps ciuitatis suae, cum obscurato sole tenebrae factae essent repente Atheniensiumque animos summus timor occupauisset, docuisse ciuis suos dicitur, id quod ipse ab Anaxagora, cuius auditor fuerat, acceperat, certo illud tempore fieri et necessario, cum tota se luna sub orbem solis subiecisset; itaque, etsi non omni intermenstruo, tamen id fieri non posse nisi certo intermenstruo tempore. Quod cum disputando rationibusque docuisset, populum liberauit metu; erat enim tum haec noua et ignota ratio, solem lunae oppositu solere deficere, quod Thaletem Milesium primum uidisse dicunt. Id autem postea ne nostrum quidem Ennium fugit; qui ut scribit, anno trecentesimo quinquagesimo fere post Romam conditam Nonis Iunis soli luna obstitit et nox. Atque hac in re tanta inest ratio atque sollertia, ut ex hoc die, quem apud Ennium et in maximis annalibus consignatum uidemus, superiores solis defectiones reputatae sint usque ad illam, quae Nonis Quinctilibus fuit regnante Romulo; quibus quidem Romulum tenebris etiamsi natura ad humanum exitum abripuit, uirtus tamen in caelum dicitur sustulisse.  Tum Tubero: Videsne, Africane, quod paulo ante secus tibi uidebatur, doc . . . . . . lis, quae uideant ceteri. Quid porro aut praeclarum putet in rebus humanis, qui haec deorum regna perspexerit, aut diuturnum, qui cognouerit, quid sit aeternum, aut gloriosum, qui uiderit, quam parua  sit terra, primum uniuersa, deinde ea pars eius, quam homines incolant, quamque nos in exigua eius parte adfixi plurimis ignotissimi gentibus speremus tamen nostrum nomen uolitare et uagari latissime? Agros uero et aedificia et pecudes et inmensum argenti pondus atque auri qui bona nec putare nec appellare soleat, quod earum rerum uideatur ei leuis fructus, exiguus usus, incertus dominatus, saepe etiam deterrimorum hominum inmensa possessio, quam est hic fortunatus putandus! cui soli uere liceat omnia non Quiritium, sed sapientium iure pro suis uindicare, nec ciuili nexo, sed communi lege naturae, quae uetat ullam rem esse cuiusquam nisi eius, qui tractare et uti sciat; qui inperia consulatusque nostros in necessariis, non in expetendis rebus, muneris fungendi gratia subeundos, non praemiorum aut gloriae causa adpetendos putet; qui denique, ut Africanum auum meum scribit Cato solitum esse dicere, possit idem de se praedicare, numquam se plus agere, quam nihil cum ageret, numquam minus solum esse, quam cum solus esset. Quis enim putare uere potest plus egisse Dionysium tum, cum omnia moliendo eripuerit ciuibus suis libertatem, quam eius ciuem Archimedem, cum istam ipsam sphaeram, nihil cum agere uideretur, [de qua modo dicebatur] effecerit? quis autem non magis solos esse, qui in foro turbaque, quicum conloqui libeat, non habeant, quam qui nullo arbitro uel secum ipsi loquantur uel quasi doctissimorum hominum in concilio adsint, cum eorum inuentis scriptisque se oblectent? Quis uero diuitiorem quemquam putet quam eum, cui nihil desit, quod quidem natura desideret, aut potentiorem quam illum, qui omnia, quae expetat, consequatur, aut beatiorem, quam qui sit omni perturbatione animi liberatus, aut firmiore fortuna, quam qui ea possideat, quae secum, ut aiunt, uel e naufragio possit ecferre? Quod autem imperium, qui magistratus, quod regnum  potest esse praestantius quam despicientem omnia humana et inferiora sapientia ducentem nihil umquam nisi sempiternum et diuinum animo uolutare? cui persuasum sit appellari ceteros homines, esse solos eos, qui essent politi propriis humanitatis artibus; ut mihi Platonis illud, seu quis dixit alius, perelegans esse uideatur; quem cum ex alto ignotas ad terras tempestas et in desertum litus detulisset, timentibus ceteris propter ignorationem locorum animaduertisse dicunt in arena geometricas formas quasdam esse descriptas; quas ut uidisset, exclamauisse, ut bono essent animo; uidere enim se hominum uestigia; quae uidelicet ille non ex agri consitura, quam cernebat, sed ex doctrinae indiciis interpretabatur. Quam ob rem, Tubero, semper mihi et doctrina et eruditi homines et tua ista studia placuerunt.  Tum Laelius: Non audeo quidem, inquit, ad ista, Scipio, dicere, neque tam te aut Philum aut Manilium . . .  . . . in ipsius paterno genere fuit noster ille amicus, dignus huic ad imitandum, Egregie cordatus homo, catus Aelius Sextus, qui 'egregie cordatus' et 'catus' fuit et ab Ennio dictus est, non quod ea quaerebat, quae numquam inueniret, sed quod ea respondebat, quae eos, qui quaesissent, et cura et negotio soluerent, cuique contra Galli studia disputanti in ore semper erat ille de Iphigenia Achilles: Ástrologorum sígna in caelo quíd fit obseruátionis, Cúm capra aut nepa aút exoritur nómen aliquod béluarum! Quód est ante pedes némo spectat, caéli scrutantúr plagas. Atque idem (multum enim illum audiebam et libenter)  Zethum illum Pacuuii nimis inimicum doctrinae esse dicebat; magis eum delectabat Neoptolemus Ennii, qui se ait 'philosophari uelle, sed paucis; nam omnino haud placere'. Quodsi studia Graecorum uos tanto opere delectant, sunt alia liberiora et transfusa latius, quae uel ad usum uitae uel etiam ad ipsam rem publicam conferre possumus. Istae quidem artes, si modo aliquid ualent, &lt;id ualent&gt;, ut paulum acuant et tamquam inritent ingenia puerorum, quo facilius possint maiora discere.  Tum Tubero: Non dissentio a te, Laeli, sed quaero, quae tu esse maiora intellegas. L. Dicam mehercule et contemnar a te fortasse, cum tu ista caelestia de Scipione quaesieris, ego autem haec, quae uidentur ante oculos esse, magis putem quaerenda. Quid enim mihi L. Pauli nepos, hoc auunculo, nobilissima in familia atque in hac tam clara re publica natus, quaerit, quo modo duo soles uisi sint, non quaerit, cur in una re publica duo senatus et duo paene iam populi sint? Nam, ut uidetis, mors Tiberii Gracchi et iam ante tota illius ratio tribunatus diuisit populum unum in duas partis; obtrectatores autem et inuidi Scipionis initiis factis a P. Crasso et Appio Claudio tenent nihilo minus illis mortuis senatus alteram partem dissidentem a uobis auctore Metello et P. Mucio neque hunc, qui unus potest, concitatis sociis et nomine Latino, foederibus uiolatis, triumuiris seditiosissimis aliquid cotidie noui molientibus, bonis uiris [locupletibus] perturbatis his tam periculosis rebus subuenire patiuntur. Quam ob rem, si me audietis, adulescentes, solem alterum ne metueritis; aut enim nullus esse potest, aut sit sane, ut uisus est, modo ne sit molestus, aut scire istarum rerum nihil aut, etiamsi maxime sciemus, nec meliores ob eam scientiam nec beatiores esse possumus; senatum uero et populum ut unum habeamus, et fieri potest, et permolestum est, nisi fit, et secus  esse scimus et uidemus, si id effectum sit, et melius nos esse uicturos et beatius.  Tum Mucius: Quid esse igitur censes, Laeli, discendum nobis, ut istud efficere possimus ipsum, quod postulas? L. Eas artis, quae efficiant, ut usui ciuitati simus; id enim esse praeclarissimum sapientiae munus maximumque uirtutis uel documentum uel officium puto. Quam ob rem, ut hae feriae nobis ad utilissimos rei publicae sermones potissimum conferantur, Scipionem rogemus, ut explicet, quem existimet esse optimum statum ciuitatis. Deinde alia quaeremus; quibus cognitis spero nos ad haec ipsa uia peruenturos earumque rerum rationem, quae nunc instant, explicaturos.  Cum id et Philus et Manilius et Mummius admodum adproba&lt;uissent&gt; . . . Diom .   GL   1.365 K Nullum est exemplum, cui malimus adsimulare rem publicam. Non .   85 M ,   289 M Quare, si placet, deduc orationem tuam de caelo ad haec citeriora. . . . non solum ob eam causam fieri uolui, quod erat aequum de re publica potissimum principem rei publicae dicere, sed etiam quod memineram persaepe te cum Panaetio disserere solitum coram Polybio, duobus Graecis uel peritissimis rerum ciuilium, multaque colligere ac docere, optimum longe statum ciuitatis esse eum, quem maiores nostri nobis reliquissent. Qua in disputatione quoniam tu paratior es, feceris, ut etiam pro his dicam, si, de re publica quid sentias, explicaris, nobis gratum omnibus.  Tum ille: Non possum equidem dicere me ulla in cogitatione acrius aut diligentius solere uersari quam  in ista ipsa, quae mihi, Laeli, a te proponitur. Etenim cum in suo quemque opere artificem, qui quidem excellat, nihil aliud cogitare, meditari, curare uideam, nisi quo sit in illo genere melior, ego, cum mihi sit unum opus hoc a parentibus maioribusque meis relictum, procuratio atque administratio rei publicae, non me inertiorem esse confitear quam opificem quemquam, si minus in maxima arte, quam illi in minimis, operae consumpserim? Sed neque his contentus sum, quae de ista consultatione scripta nobis summi ex Graecia sapientissimique homines reliquerunt, neque ea, quae mihi uidentur, anteferre illis audeo. Quam ob rem peto a uobis, ut me sic audiatis, neque ut omnino expertem Graecarum rerum neque ut eas nostris in hoc praesertim genere anteponentem, sed ut unum e togatis patris diligentia non inliberaliter institutum studioque discendi a pueritia incensum, usu tamen et domesticis praeceptis multo magis eruditum quam litteris.  Hic Philus: Non hercule, inquit, Scipio, dubito, quin tibi ingenio praestiterit nemo, usu quidem in re publica rerum maximarum facile omnis uiceris; quibus autem studiis semper fueris, tenemus. Quam ob rem, si, ut dicis, animum quoque contulisti in istam rationem et quasi artem, habeo maximam gratiam Laelio; spero enim multo uberiora fore, quae a te dicentur, quam illa, quae a Graecis hominibus scripta sunt, omnia. Tum ille: Permagnam tu quidem expectationem, quod onus est ei, qui magnis de rebus dicturus est, grauissimum, inponis orationi meae. Et Philus: Quamuis sit magna, tamen eam uinces, ut soles; neque enim est periculum, ne te de re publica disserentem deficiat oratio.  Hic Scipio: Faciam, quod uultis, ut potero, et ingrediar in disputationem ea lege, qua credo omnibus in rebus disserendis utendum esse, si errorem uelis tollere, ut eius rei, de qua quaeretur, si, nomen  quod sit, conueniat, explicetur, quid declaretur eo nomine; quod si conuenerit, tum demum decebit ingredi in sermonem; numquam enim, quale sit illud, de quo disputabitur, intellegi poterit, nisi, quid sit, fuerit intellectum prius. Quare, quoniam de re publica quaerimus, hoc primum uideamus, quid sit id ipsum, quod quaerimus. Cum adprobauisset Laelius, Nec uero, inquit Africanus, ita disseram de re tam inlustri tamque nota, ut ad illa elementa reuoluar, quibus uti docti homines his in rebus solent, ut a prima congressione maris et feminae, deinde a progenie et cognatione ordiar uerbisque, quid sit et quot modis quidque dicatur, definiam saepius; apud prudentes enim homines et in maxima re publica summa cum gloria belli domique uersatos cum loquar, non committam, ut &lt;non&gt; sit inlustrior illa ipsa res, de qua disputem, quam oratio mea; nec enim hoc suscepi, ut tamquam magister persequerer omnia, neque hoc polliceor me effecturum, ut ne qua particula in hoc sermone praetermissa sit. Tum Laelius: Ego uero istud ipsum genus orationis, quod polliceris, expecto.  Est igitur, inquit Africanus, res publica res populi, populus autem non omnis hominum coetus quoquo modo congregatus, sed coetus multitudinis iuris consensu et utilitatis communione sociatus. Eius autem prima causa coëundi est non tam inbecillitas quam naturalis quaedam hominum quasi congregatio; non est enim singulare nec soliuagum genus hoc, sed ita generatum, ut ne in omnium quidem rerum affluen&lt;tia&gt; . . . August .   epist .   138.10 Breui multitudo dispersa atque uaga concordia ciuitas facta erat.   . . . &lt;quae&gt;dam quasi semina, neque reliquarum uirtutum nec ipsius rei publicae reperiatur ulla institutio. Hi coetus igitur hac, de qua exposui, causa instituti sedem primum certo loco domiciliorum causa constituerunt; quam cum locis manuque saepsissent, eius modi coniunctionem tectorum oppidum uel urbem appellauerunt delubris distinctam spatiisque communibus. Omnis ergo populus, qui est talis coetus multitudinis, qualem exposui, omnis ciuitas, quae est constitutio populi, omnis res publica, quae, ut dixi, populi res est, consilio quodam regenda est, ut diuturna sit. Id autem consilium primum semper ad eam causam referendum est, quae causa genuit ciuitatem. Deinde aut uni tribuendum est aut delectis quibusdam aut suscipiendum est multitudini atque omnibus. Quare  cum penes unum est omnium summa rerum, regem illum unum uocamus et regnum eius rei publicae statum. Cum autem est penes delectos, tum illa ciuitas optimatium arbitrio regi dicitur. Illa autem est ciuitas popularis (sic enim appellant), in qua in populo sunt omnia. Atque horum trium generum quoduis, si teneat illud uinclum, quod primum homines inter se rei publicae societate deuinxit, non perfectum illud quidem neque mea sententia optimum &lt;est&gt;, sed tolerabile tamen, ut aliud alio possit esse praestantius. Nam uel rex aequus ac sapiens uel delecti ac principes ciues uel ipse populus, quamquam id est minime probandum, tamen nullis interiectis iniquitatibus aut cupiditatibus posse uidetur aliquo esse non incerto statu.  Sed et in regnis nimis expertes sunt ceteri communis iuris et consilii, et in optimatium dominatu uix particeps libertatis potest esse multitudo, cum omni consilio communi ac potestate careat, et cum omnia per populum geruntur quamuis iustum atque moderatum, tamen ipsa aequabilitas est iniqua, cum habet nullos gradus dignitatis. Itaque si Cyrus ille Perses iustissimus fuit sapientissimusque rex, tamen mihi populi res (ea enim est, ut dixi antea, publica) non maxime expetenda fuisse illa uidetur, cum regeretur unius nutu ac modo; si Massilienses, nostri clientes, per delectos et principes ciues summa iustitia reguntur, inest tamen in ea condicione populi similitudo quaedam seruitutis; si Athenienses quibusdam temporibus sublato Areopago nihil nisi populi scitis ac decretis agebant, quoniam distinctos dignitatis gradus non habebant, non tenebat ornatum suum ciuitas.  Atque hoc loquor de tribus his generibus rerum publicarum non turbatis atque permixtis, sed suum statum tenentibus. Quae genera primum sunt in iis singula uitiis, quae ante dixi, deinde habent  perniciosa alia uitia; nullum est enim genus illarum rerum publicarum, quod non habeat iter ad finitimum quoddam malum praeceps ac lubricum. Nam illi regi, ut eum potissimum nominem, tolerabili aut, si uoltis, etiam amabili, Cyro, subest ad inmutandi animi licentiam crudelissimus ille Phalaris, cuius in similitudinem dominatus unius procliui cursu et facile delabitur. Illi autem Massiliensium paucorum et principum administrationi ciuitatis finitimus est, qui fuit quodam tempore apud Athenienses triginta &lt;uirorum&gt; consensus et factio. Iam Atheniensium populi potestatem omnium rerum ipsi, ne alios requiramus, ad furorem multitudinis licentiamque conuersam pesti . . .  . . . deterrimus et ex hac uel optimatium uel factiosa tyrannica illa uel regia uel etiam persaepe popularis, itemque ex ea genus aliquod ecflorescere ex illis, quae ante dixi, solet, mirique sunt orbes et quasi circumitus in rebus publicis commutationum et uicissitudinum; quos cum cognosse sapientis est, tum uero prospicere inpendentis in gubernanda re publica moderantem cursum atque in sua potestate retinentem magni cuiusdam ciuis et diuini paene est uiri. Itaque quartum quoddam genus rei publicae maxime probandum esse sentio, quod est ex his, quae prima dixi, moderatum et permixtum tribus.  Hic Laelius: Scio tibi ita placere, Africane; saepe enim ex te audiui; sed tamen, nisi molestum est, ex tribus istis modis rerum publicarum uelim scire quod optimum iudices. Nam uel profuerit aliquod ad cog . . .  . . . et talis est quaeque res publica, qualis eius aut natura aut uoluntas, qui illam regit. Itaque nulla alia in ciuitate, nisi in qua populi potestas summa est, ullum domicilium libertas habet; qua qui dem certe nihil potest esse dulcius, et quae, si aequa non est, ne libertas quidem est. Qui autem aequa potest esse, omitto dicere in regno, ubi ne obscura quidem est aut dubia seruitus, sed in istis ciuitatibus, in quibus uerbo sunt liberi omnes? ferunt enim suffragia, mandant inperia, magistratus, ambiuntur, rogantur, sed ea dant, quae, etiamsi nolint, danda sint, et quae ipsi non habent, unde alii petunt; sunt enim expertes imperii, consilii publici, iudicii delectorum iudicum, quae familiarum uetustatibus aut pecuniis ponderantur. In libero autem populo, ut Rhodi, ut Athenis, nemo est ciuium, qui . . .  . . . &lt;po&gt;pulo aliquis unus pluresue diuitiores opulentioresque extitissent, tum ex eorum fastidio et superbia nata esse commemorant cedentibus ignauis et inbecillis et adrogantiae diuitum succumbentibus. Si uero ius suum populi teneant, negant quicquam esse praestantius, liberius, beatius, quippe qui domini sint legum, iudiciorum, belli, pacis, foederum, capitis unius cuiusque, pecuniae. Hanc unam rite rem publicam, id est rem populi, appellari putant. Itaque et a regum et a patrum dominatione solere in libertatem rem populi uindicari, non ex liberis populis reges requiri aut potestatem atque opes optimatium. Et uero negant oportere indomiti populi uitio genus hoc totum liberi populi repudiari, concordi populo et omnia referente ad incolumitatem et ad libertatem suam nihil esse inmutabilius, nihil firmius; facillimam autem in ea re publica esse concordiam, in qua idem conducat omnibus; ex utilitatis uarietatibus, cum aliis aliud expediat, nasci discordias; itaque, cum patres rerum potirentur, numquam constitisse ciuitatis statum; multo iam id in regnis minus, quorum, ut ait Ennius, 'nulla [regni] sancta societas nec fides est.' Quare cum lex sit ciuilis societatis  uinculum, ius autem legis aequale, quo iure societas ciuium teneri potest, cum par non sit condicio ciuium? Si enim pecunias aequari non placet, si ingenia omnium paria esse non possunt, iura certe paria debent esse eorum inter se, qui sunt ciues in eadem re publica. Quid est enim ciuitas nisi iuris societas? . . .  Ceteras uero res publicas ne appellandas quidem putant iis nominibus, quibus illae sese appellari uelint. Cur enim regem appellem Iouis optimi nomine hominem dominandi cupidum aut imperii singularis, populo oppresso dominantem, non tyrannum potius? tam enim esse clemens tyrannus quam [rex] inportunus potest; ut hoc populorum intersit, utrum comi domino an aspero seruiant; quin seruiant quidem, fieri non potest. Quo autem modo adsequi poterat Lacedaemo illa tum, cum praestare putabatur disciplina rei publicae, ut bonis uteretur iustisque regibus, cum esset habendus rex, quicumque genere regio natus esset? Nam optimatis quidem quis ferat, qui non populi concessu, sed suis comitiis hoc sibi nomen adrogauerunt? Qui enim iudicatur iste optimus? doctrina, artibus, studiis . . .  . . . si fortuito id faciet, tam cito euertetur quam nauis, si e uectoribus sorte ductus ad gubernacula accesserit. Quodsi liber populus deliget, quibus se committat, deligetque, si modo saluus esse uult, optimum quemque, certe in optimorum consiliis posita est ciuitatium salus, praesertim cum hoc natura tulerit, non solum ut summi uirtute et animo praeessent inbecillioribus, sed ut hi etiam parere summis uelint. Verum hunc optimum statum prauis hominum opinionibus euersum esse dicunt, qui  ignoratione uirtutis, quae cum in paucis est, tum a paucis iudicatur et cernitur, opulentos homines et copiosos, tum genere nobili natos esse optimos putant. Hoc errore uulgi cum rem publicam opes paucorum, non uirtutes tenere coeperunt, nomen illi principes optimatium mordicus tenent, re autem carent [eo nomine]. Nam diuitiae, nomen, opes uacuae consilio et uiuendi atque aliis imperandi modo dedecoris plenae sunt et insolentis superbiae, nec ulla deformior species est ciuitatis quam illa, in qua opulentissimi optimi putantur. Virtute uero gubernante rem publicam quid potest esse praeclarius? cum is, qui inperat aliis, seruit ipse nulli cupiditati, cum, quas ad res ciuis instituit et uocat, eas omnis conplexus est ipse nec leges inponit populo, quibus ipse non pareat, sed suam uitam ut legem praefert suis ciuibus. Qui si unus satis omnia consequi posset, nihil opus esset pluribus; si uniuersi uidere optimum et in eo consentire possent, nemo delectos principes quaereret. Difficultas ineundi consilii rem a rege ad plures, error et temeritas populorum a multitudine ad paucos transtulit. Sic inter infirmitatem unius temeritatemque multorum medium optimates possederunt locum, quo nihil potest esse moderatius; quibus rem publicam tuentibus beatissimos esse populos necesse est uacuos omni cura et cogitatione aliis permisso otio suo, quibus id tuendum est neque committendum, ut sua commoda populus neglegi a principibus putet. Nam aequabilitas quidem iuris, quam amplexantur liberi populi, neque seruari potest (ipsi enim populi, quamuis soluti ecfrenatique sint, praecipue multis multa tribuunt, et est in ipsis magnus dilectus hominum et dignitatum), eaque, quae appellatur aequabilitas, iniquissima est. Cum enim par habetur honos summis et infimis, qui sint in omni populo necesse est, ipsa aequitas iniquissima est; quod in iis ciuitatibus, quae ab optimis reguntur, accidere  non potest. Haec fere, Laeli, et quaedam eiusdem generis ab iis, qui eam formam rei publicae maxime laudant, disputari solent.  Tum Laelius: Quid tu, inquit, Scipio? e tribus istis quod maxime probas? S. Recte quaeris, quod maxime e tribus, quoniam eorum nullum ipsum per se separatim probo anteponoque singulis illud, quod conflatum fuerit ex omnibus. Sed si unum ac simplex &lt;pro&gt;bandum &lt;sit&gt;, regium &lt;pro&gt;bem....... pri........ in .................... hoc loco appellatur, occurrit nomen quasi patrium regis, ut ex se natis, ita consulentis suis ciuibus et eos conseruantis stu&lt;dios&gt;ius quam .....entis.......tem.........is.........tibus ...........uos sustentari unius optimi et summi uiri diligentia. Adsunt optimates, qui se melius hoc idem facere profiteantur plusque fore dicant in pluribus consilii quam in uno et eandem tamen aequitatem et fidem. Ecce autem maxima uoce clamat populus neque se uni neque paucis uelle parere; libertate ne feris quidem quicquam esse dulcius; hac omnes carere, siue regi siue optimatibus seruiant. Ita caritate nos capiunt reges, consilio optimates, libertate populi, ut in comparando difficile ad eligendum sit, quid maxime uelis. L. Credo, inquit, sed expediri, quae restant, uix poterunt, si hoc incohatum reliqueris.  S. Imitemur ergo Aratum, qui magnis de rebus dicere exordiens a Ioue incipiendum putat. L. Quo Ioue? aut quid habet illius carminis simile haec oratio? S. Tantum, inquit, ut rite ab eo dicendi principia capiamus, quem unum omnium deorum et hominum regem esse omnes docti indoctique † expoliri consentiunt. Quid? inquit Laelius. Et ille: Quid censes, nisi quod est ante oculos? Siue haec ad utilitatem uitae constituta sunt a principibus rerum publicarum, ut rex putaretur unus esse in caelo, qui nutu, ut ait Homerus, totum Olympum conuerteret  idemque et rex et pater haberetur omnium, magna auctoritas est multique testes, siquidem omnis multos appellari placet, ita consensisse gentes decretis uidelicet principum, nihil esse rege melius, quoniam deos omnis censent unius regi numine; siue haec in errore inperitorum posita esse et fabularum similia didicimus, audiamus communis quasi doctores eruditorum hominum, qui tamquam oculis illa uiderunt, quae nos uix audiendo cognoscimus. Quinam, inquit Laelius, isti sunt? Et ille: Qui natura omnium rerum peruestiganda senserunt omnem hunc mundum mente . . .  . . . Sed, si uis, Laeli, dabo tibi testes nec nimis antiquos nec ullo modo barbaros. L. Istos, inquit, uolo. S. Videsne igitur minus quadringentorum annorum esse hanc urbem, ut sine regibus sit? L. Vero minus. S. Quid ergo? haec quadringentorum annorum aetas ut urbis et ciuitatis num ualde longa est? L. Ista uero, inquit, adulta uix. S. Ergo his annis quadringentis Romae rex erat? L. Et superbus quidem. S. Quid supra? L. Iustissimus, et deinceps retro usque ad Romulum, qui ab hoc tempore anno sescentesimo rex erat. S. Ergo ne iste quidem peruetus? L. Minime ac prope senescente iam Graecia. S. Cedo, num, Scipio, barbarorum Romulus rex fuit? L. Si, ut Graeci dicunt omnis aut Graios esse aut barbaros, uereor, ne barbarorum rex fuerit; sin id nomen moribus dandum est, non linguis, non Graecos  minus barbaros quam Romanos puto. Et Scipio: Atqui ad hoc, de quo agitur, non quaerimus gentem, ingenia quaerimus. Si enim et prudentes homines et non ueteres reges habere uoluerunt, utor neque perantiquis neque inhumanis ac feris testibus.  Tum Laelius: Video te, Scipio, testimoniis satis instructum, sed apud me, ut apud bonum iudicem, argumenta plus quam testes ualent. Tum Scipio: Utere igitur argumento, Laeli, tute ipse sensus tui. Cuius, inquit ille, sensus? S. Si quando, si forte, tibi uisus es irasci alicui. L. Ego uero saepius, quam uellem. S. Quid? tum, cum tu es iratus, permittis illi iracundiae dominatum animi tui? L. Non mehercule, inquit, sed imitor Archytam illum Tarentinum, qui cum ad uillam uenisset et omnia aliter offendisset ac iusserat, 'A te infelicem', inquit uilico, 'quem necassem iam uerberibus, nisi iratus essem.' Optime, inquit Scipio. Ergo Archytas iracundiam uidelicet dissidentem a ratione seditionem quandam animi uere ducebat eam&lt;que&gt; consilio sedari uolebat; adde auaritiam, adde imperii, adde gloriae cupiditatem, adde libidines; et illud uides, si in animis hominum regale imperium sit, unius fore dominatum, consilii scilicet (ea est enim animi pars optima), consilio autem dominante nullum esse libidinibus, nullum irae, nullum temeritati locum. L. Sic, inquit, est. S. Probas igitur animum ita adfectum? L. Nihil uero, inquit, magis. S. Ergo non probares, si consilio pulso libidines, quae sunt innumerabiles, iracundiaeue tenerent omnia? L. Ego uero nihil isto animo, nihil ita animato homine miserius ducerem. S. Sub regno igitur tibi esse placet omnis animi partes, et eas regi consilio? L. Mihi uero sic placet. S. Cur igitur dubitas, quid de re publica sentias? in qua, si in plures translata res sit, intellegi iam licet nullum fore, quod praesit, inperium, quod quidem, nisi unum sit, esse nullum potest.  Tum Laelius: Quid, quaeso, interest inter unum  et plures, si iustitia est in pluribus? Et Scipio: Quoniam testibus meis intellexi, Laeli, te non ualde moueri, non desinam te uti teste, ut hoc, quod dico, probem. Me, inquit ille, quonam modo? S. Quia animum aduerti nuper, cum essemus in Formiano, te familiae ualde interdicere, ut uni dicto audiens esset. L. Quippe uilico. S. Quid? domi pluresne praesunt negotiis tuis? L. Immo uero unus, inquit. S. Quid? totam domum num quis alter praeter te regit? L. Minime uero. S. Quin tu igitur concedis idem in re publica, singulorum dominatus, si modo iusti sint, esse optimos? L. Adducor, inquit, ut prope modum adsentiar.  Et Scipio: Tum magis adsentiare, Laeli, si, ut omittam similitudines, uni gubernatori, uni medico, si digni modo sint iis artibus, rectius esse alteri nauem committere, aegrum alteri quam multis, ad maiora peruenero. L. Quaenam ista sunt? S. Quid? tu non uides unius inportunitate et superbia Tarquinii nomen huic populo in odium uenisse regium? L. Video uero, inquit. S. Ergo etiam illud uides, de quo progrediente oratione plura me dicturum puto, Tarquinio exacto mira quadam exultasse populum insolentia libertatis; tum exacti in exilium innocentes, tum bona direpta multorum, tum annui consules, tum demissi populo fasces, tum prouocationes omnium rerum, tum secessiones plebei, tum prorsus ita acta pleraque, ut in populo essent omnia. L. Est, inquit, ut dicis. Est uero, inquit Scipio, in pace et otio; licet enim lasciuire, dum nihil metuas, ut in naui ac saepe etiam in morbo leui. Sed ut ille, qui nauigat, cum subito mare coepit horrescere, et ille aeger ingrauescente morbo unius opem inplorat, sic noster populus in pace et domi imperat et ipsis magistratibus minatur, recusat, appellat, prouocat, in bello sic paret ut regi; ualet enim salus plus quam libido. Grauioribus uero bellis etiam sine collega omne imperium  nostri penes singulos esse uoluerunt, quorum ipsum nomen uim suae potestatis indicat. Nam dictator quidem ab eo appellatur, quia dicitur, sed in nostris libris uides eum, Laeli, magistrum populi appellari. L. Video, inquit. Et Scipio: Sapienter igitur illi uete&lt;res&gt; . . .  . . . iusto quidem rege cum est populus orbatus, 'pectora diu tenet desiderium', sicut ait Ennius, 'post optimi regis obitum'; simul inter Sese sic memorant: 'o Romule, Romule die, Qualem te patriae custodem di genuerunt! O pater, o genitor, o sanguen dis oriundum!' Non eros nec dominos appellabant eos, quibus iuste paruerunt, denique ne reges quidem, sed patriae custodes, sed patres, sed deos; nec sine causa; quid enim adiungunt? Tu produxisti nos intra luminis oras. Vitam, honorem, decus sibi datum esse iustitia regis existimabant. Mansisset eadem uoluntas in eorum posteris, si regum similitudo permansisset, sed uides unius iniustitia concidisse genus illud totum rei publicae. L. Video uero, inquit, et studeo cursus istos mutationum non magis in nostra quam in omni re publica noscere.  Et Scipio: Est omnino, cum de illo genere rei publicae, quod maxime probo, quae sentio, dixero, accuratius mihi dicendum de commutationibus rerum publicarum, etsi minime facile eas in ea re publica futuras puto. Sed huius regiae prima et certissima est illa mutatio: Cum rex iniustus esse coepit, perit illud ilico genus, et est idem ille tyrannus, deterrimum genus et finitimum optimo; quem si optimates oppresserunt, quod ferme euenit, habet statum res publica de tribus secundarium; est enim quasi  regium, id est patrium consilium populo bene consulentium principum. Sin per se populus interfecit aut eiecit tyrannum, est moderatior, quoad sentit et sapit, et sua re gesta laetatur tuerique uult per se constitutam rem publicam. Si quando aut regi iusto uim populus attulit regnoue eum spoliauit aut etiam, id quod euenit saepius, optimatium sanguinem gustauit ac totam rem publicam substrauit libidini suae (caue putes autem mare ullum aut flammam esse tantam, quam non facilius sit sedare quam effrenatam insolentia multitudinem), tum fit illud, quod apud Platonem est luculente dictum, si modo id exprimere Latine potuero; difficile factu est, sed conabor tamen. 'Cum' enim inquit 'inexplebiles populi fauces exaruerunt libertatis siti malisque usus ille ministris non modice temperatam, sed nimis meracam libertatem sitiens hausit, tum magistratus et principes, nisi ualde lenes et remissi sint et large sibi libertatem ministrent, insequitur, insimulat, arguit, praepotentes, reges, tyrannos uocat.' Puto enim tibi haec esse nota. L. Vero mihi, inquit ille, notissima. S. Ergo illa sequuntur: 'eos, qui pareant principibus, agitari ab eo populo et seruos uoluntarios appellari; eos autem, qui in magistratu priuatorum similes esse uelint, eosque priuatos, qui efficiant, ne quid inter priuatum et magistratum differat, ferunt laudibus et mactant honoribus, ut necesse sit in eius modi re publica plena libertatis esse omnia, ut et priuata domus omnis uacet dominatione et hoc malum usque ad bestias perueniat, denique ut pater filium metuat, filius patrem neglegat, absit omnis pudor, ut plane liberi sint, nihil intersit, ciuis sit an peregrinus, magister ut discipulos metuat et iis blandiatur spernantque discipuli magistros,  adulescentes ut senum sibi pondus adsumant, senes autem ad ludum adulescentium descendant, ne sint iis odiosi et graues; ex quo fit, ut etiam serui se liberius gerant, uxores eodem iure sint, quo uiri, inque tanta libertate canes etiam et equi, aselli denique liberi sic incurrant, ut iis de uia decedendum sit. Ergo ex hac infinita,' inquit, 'licentia haec summa cogitur, ut ita fastidiosae mollesque mentes euadant ciuium, ut, si minima uis adhibeatur imperii, irascantur et perferre nequeant; ex quo leges quoque incipiunt neglegere, ut plane sine ullo domino sint.'  Tum Laelius: Prorsus, inquit, expressa sunt a te, quae dicta sunt ab illo. S. Atque, ut iam ad sermonis mei auctorem reuertar, ex hac nimia licentia, quam illi solam libertatem putant, ait ille ut ex stirpe quadam existere et quasi nasci tyrannum. Nam ut ex nimia potentia principum oritur interitus principum, sic hunc nimis liberum populum libertas ipsa seruitute adficit. Sic omnia nimia, cum uel in tempestate uel in agris uel in corporibus laetiora fuerunt, in contraria fere conuertuntur, maximeque &lt;id&gt; in rebus publicis euenit, nimiaque illa libertas et populis et priuatis in nimiam seruitutem cadit. Itaque ex hac maxima libertate tyrannus gignitur et illa iniustissima et durissima seruitus. Ex hoc enim populo indomito uel potius immani deligitur aliqui plerumque dux contra illos principes adflictos iam et depulsos loco audax, inpurus, consectans proterue bene saepe de re publica meritos, populo gratificans et aliena et sua; cui quia priuato sunt oppositi timores, dantur imperia et ea continuantur, praesidiis etiam, ut Athenis Pisistratus, saepiuntur, postremo, a quibus producti sunt, existunt eorum ipsorum tyranni; quos si boni oppresserunt, ut saepe fit, recreatur ciuitas; sin audaces, fit illa factio, genus aliud tyran norum, eademque oritur etiam ex illo saepe optimatium praeclaro statu, cum ipsos principes aliqua prauitas de uia deflexit. Sic tamquam pilam rapiunt inter se rei publicae statum tyranni ab regibus, ab iis autem principes aut populi, a quibus aut factiones aut tyranni, nec diutius umquam tenetur idem rei publicae modus.  Quod ita cum sit, &lt;ex&gt; tribus primis generibus longe praestat mea sententia regium, regio autem ipsi praestabit id, quod erit aequatum et temperatum ex tribus optimis rerum publicarum modis. Placet enim esse quiddam in re publica praestans et regale, esse aliud auctoritati principum inpartitum ac tributum, esse quasdam res seruatas iudicio uoluntatique multitudinis. Haec constitutio primum habet aequabilitatem quandam magnam, qua carere diutius uix possunt liberi, deinde firmitudinem, quod et illa prima facile in contraria uitia conuertuntur, ut existat ex rege dominus, ex optimatibus factio, ex populo turba et confusio, quodque ipsa genera generibus saepe conmutantur nouis, hoc in hac iuncta moderateque permixta conformatione rei publicae non ferme sine magnis principum uitiis euenit. Non est enim causa conuersionis, ubi in suo quisque est gradu firmiter collocatus et non subest, quo praecipitet ac decidat.  Sed uereor, Laeli uosque homines amicissimi ac prudentissimi, ne, si diutius in hoc genere uerser, quasi praecipientis cuiusdam et docentis et non uobiscum simul considerantis esse uideatur oratio mea. Quam ob rem ingrediar in ea, quae nota sunt omnibus, quaesita autem a nobis iam diu. Sic enim decerno, sic sentio, sic adfirmo, nullam omnium rerum publicarum aut constitutione aut discriptione aut disciplina conferendam esse cum ea, quam patres nostri nobis acceptam iam inde a maioribus reliquerunt. Quam, si placet, quoniam ea, quae tenebatis ipsi,  etiam ex me audire uoluistis, simul et qualis sit et optimam esse ostendam expositaque ad exemplum nostra re publica accommodabo ad eam, si potero, omnem illam orationem, quae est mihi habenda de optimo ciuitatis statu. Quod si tenere et consequi potuero, cumulate munus hoc, cui me Laelius praeposuit, ut opinio mea fert, effecero.  Tum Laelius: Tuum uero, inquit, Scipio, ac tuum quidem unius. Quis enim te potius aut de maiorum dixerit institutis, cum sis clarissimis ipse maioribus? aut de optimo statu ciuitatis? quem si habemus, etsi ne nunc quidem, tum uero quis te possit esse florentior? aut de consiliis in posterum prouidendis, cum tu duobus huius urbis terroribus depulsis in omne tempus prospexeris?</paragraph></page><page id="1"><paragraph>LIBRI I DE RE PUBLICA FRAGMENTA INCERTAE SEDIS Plin .   Nat .  praef .   7 nec doctíssimis. †Manium Persium haec légere nolo, Iúnium Congúm uolo. Non .   426 M Sic, quoniam plura beneficia continet patria et est antiquior parens quam is, qui creauit, maior ei profecto quam parenti debetur gratia.  Non .   526 M Nec tantum Karthago habuisset opum sescentos fere annos sine consiliis et disciplina. Non .   276 M Cognoscere mehercule, inquit, consuetudinem istam et studium sermonis. Lactant .   Diu .  Inst .   3.16.5 Profecto omnis istorum disputatio, quamquam uberrimos fontes uirtutis et scientiae continet, tamen collata cum eorum actis perfectisque rebus uereor ne non tantum uideatur attulisse negotii hominibus, quantam oblectationem. Arusianus Messius  GL   7.457 K A qua isti auocabant. </paragraph></page><page id="2"><paragraph>LIBER SECUNDUS  &lt;Cum omnes flagrarent cupi&gt;ditate audiendi, ingressus est sic loqui Scipio: Catonis hoc senis est, quem, ut scitis, unice dilexi maximeque sum admiratus cuique uel patris utriusque iudicio uel etiam meo studio me totum ab adulescentia dedidi; cuius me numquam satiare potuit oratio; tantus erat in homine usus rei publicae, quam et domi et militiae cum optime, tum etiam diutissime gesserat, et modus in dicendo et grauitate mixtus lepos et summum uel discendi studium uel docendi et orationi uita admodum congruens. Is dicere solebat ob hanc causam praestare nostrae ciuitatis statum ceteris ciuitatibus, quod in illis singuli fuissent fere, qui suam quisque rem publicam constituissent legibus atque institutis suis, ut Cretum Minos, Lacedaemoniorum Lycurgus, Atheniensium, quae persaepe commutata esset, tum Theseus, tum Draco, tum Solo, tum Clisthenes, tum multi alii, postremo exsanguem iam et iacentem doctus uir Phalereus sustentasset Demetrius, nostra autem res publica non unius esset ingenio, sed multorum, nec una hominis uita, sed aliquot constituta saeculis et aetatibus. Nam neque ullum ingenium tantum extitisse dicebat, ut, quem res nulla  fugeret, quisquam aliquando fuisset, neque cuncta ingenia conlata in unum tantum posse uno tempore prouidere, ut omnia complecterentur sine rerum usu ac uetustate. Quam ob rem, ut ille solebat, ita nunc mea repetet oratio populi originem; libenter enim etiam uerbo utor Catonis. Facilius autem, quod est propositum, consequar, si nostram rem publicam uobis et nascentem et crescentem et adultam et iam firmam atque robustam ostendero, quam si mihi aliquam, ut apud Platonem Socrates, ipse finxero.  Hoc cum omnes adprobauissent, Quod habemus, inquit, institutae rei publicae tam clarum ac tam omnibus notum exordium quam huius urbis condendae principium profectum a Romulo? qui patre Marte natus (concedamus enim famae hominum, praesertim non inueteratae solum, sed etiam sapienter a maioribus proditae, bene meriti de rebus communibus ut genere etiam putarentur, non solum ingenio esse diuino)—is igitur, ut natus sit, cum Remo fratre dicitur ab Amulio, rege Albano, ob labefactandi regni timorem ad Tiberim exponi iussus esse; quo in loco cum esset siluestris beluae sustentatus uberibus pastoresque eum sustulissent et in agresti cultu laboreque aluissent, perhibetur, ut adoleuerit, et corporis uiribus et animi ferocitate tantum ceteris praestitisse, ut omnes, qui tum eos agros, ubi hodie est haec urbs, incolebant, aequo animo illi libenterque parerent. Quorum copiis cum se ducem praebuisset, ut iam a fabulis ad facta ueniamus, oppressisse Longam Albam, ualidam urbem et potentem temporibus illis, Amuliumque regem interemisse fertur.  Qua gloria parta urbem auspicato condere et firmare dicitur primum cogitauisse rem publicam. Urbi autem locum, quod est ei, qui diuturnam rem publicam serere conatur, diligentissime prouidendum, incredibili oportunitate delegit. Neque enim ad mare admouit, quod ei fuit illa manu copiisque facillimum,  ut in agrum Rutulorum Aboriginumque procederet, aut in ostio Tiberino, quem in locum multis post annis rex Ancus coloniam deduxit, urbem ipse conderet, sed hoc uir excellenti prouidentia sensit ac uidit, non esse oportunissimos situs maritimos urbibus eis, quae ad spem diuturnitatis conderentur atque imperii, primum quod essent urbes maritimae non solum multis periculis oppositae, sed etiam caecis. Nam terra continens aduentus hostium non modo expectatos, sed etiam repentinos multis indiciis et quasi fragore quodam et sonitu ipso ante denuntiat; neque uero quisquam potest hostis aduolare terra, quin eum non modo esse, sed etiam quis et unde sit, scire possimus. Maritimus uero ille et naualis hostis ante adesse potest, quam quisquam uenturum esse suspicari queat, nec uero, cum uenit, prae se fert, aut qui sit aut unde ueniat aut etiam quid uelit, denique ne nota quidem ulla, pacatus an hostis sit, discerni ac iudicari potest.  Est autem maritimis urbibus etiam quaedam corruptela ac demutatio morum; admiscentur enim nouis sermonibus ac disciplinis et inportantur non merces solum aduenticiae, sed etiam mores, ut nihil possit in patriis institutis manere integrum. Iam qui incolunt eas urbes, non haerent in suis sedibus, sed uolucri semper spe et cogitatione rapiuntur a domo longius, atque etiam cum manent corpore, animo tamen exulant et uagantur. Nec uero ulla res magis labefactatam diu et Carthaginem et Corinthum peruertit aliquando quam hic error ac dissipatio ciuium, quod mercandi cupiditate et nauigandi et agrorum et armorum cultum reliquerant. Multa etiam ad luxuriam inuitamenta perniciosa ciuitatibus subpeditantur mari, quae uel capiuntur uel inportantur; atque habet etiam amoenitas ipsa uel sumptuosas uel desidiosas inlecebras multas cupiditatum. Et, quod de Corintho dixi, id haud scio an liceat de cuncta  Graecia uerissime dicere; nam et ipsa Peloponnesus fere tota in mari est, nec praeter Phliuntios ulli sunt, quorum agri non contingant mare, et extra Peloponnesum Aenianes et Doris et Dolopes soli absunt a mari. Quid dicam insulas Graeciae? quae fluctibus cinctae natant paene ipsae simul cum ciuitatum institutis et moribus. Atque haec quidem, ut supra dixi, ueteris sunt Graeciae. Coloniarum uero quae est deducta a Graiis in Asiam, Thracam, Italiam, Siciliam, Africam praeter unam Magnesiam, quam unda non adluat? Ita barbarorum agris quasi adtexta quaedam uidetur ora esse Graeciae; nam e barbaris quidem ipsis nulli erant antea maritumi praeter Etruscos et Poenos, alteri mercandi causa, latrocinandi alteri. Quae causa perspicua est malorum commutationumque Graeciae propter ea uitia maritimarum urbium, quae ante paulo perbreuiter adtigi. Sed tamen in his uitiis inest illa magna commoditas, et, quod ubique genitum est, ut ad eam urbem, quam incolas, possit adnare, et rursus ut id, quod agri efferant sui, quascumque uelint in terras, portare possint ac mittere.  Qui potuit igitur diuinius et utilitates conplecti maritimas Romulus et uitia uitare, quam quod urbem perennis amnis et aequabilis et in mare late influentis posuit in ripa? quo posset urbs et accipere a mari, quo egeret, et reddere, quo redundaret, eodemque ut flumine res ad uictum cultumque maxime necessarias non solum mari †absorberet, sed etiam inuectas acciperet ex terra, ut mihi iam tum diuinasse ille uideatur hanc urbem sedem aliquando et domum summo esse imperio praebituram; nam hanc rerum tantam potentiam non ferme facilius ulla in parte Italiae posita urbs tenere potuisset.  Urbis autem ipsius natiua praesidia quis est tam neglegens qui non habeat animo notata &lt;ac&gt; plane cognita? cuius is est tractus ductusque muri cum Ro muli, tum etiam reliquorum regum sapientia definitus ex omni parte arduis praeruptisque montibus, &lt;ut&gt; unus aditus, qui esset inter Esquilinum Quirinalemque montem, maximo aggere obiecto fossa cingeretur uastissima, atque ut ita munita arx circumiectu arduo et quasi circumciso saxo niteretur, ut etiam in illa tempestate horribili Gallici aduentus incolumis atque intacta permanserit. Locumque delegit et fontibus abundantem et in regione pestilenti salubrem; colles enim sunt, qui cum perflantur ipsi, tum adferunt umbram uallibus.  Atque haec quidem perceleriter confecit; nam et urbem constituit, quam e suo nomine Romam iussit nominari, et ad firmandam nouam ciuitatem nouum quoddam et subagreste consilium, sed ad muniendas opes regni ac populi sui magni hominis et iam tum longe prouidentis secutus est, cum Sabinas honesto ortas loco uirgines, quae Romam ludorum gratia uenissent, quos tum primum anniuersarios in circo facere instituisset, Consualibus rapi iussit easque in familiarum amplissimarum matrimoniis collocauit. Qua ex causa cum bellum Romanis Sabini intulissent proeliique certamen uarium atque anceps fuisset, cum T. Tatio, rege Sabinorum, foedus icit matronis ipsis, quae raptae erant, orantibus; quo foedere et Sabinos in ciuitatem adsciuit sacris conmunicatis et regnum suum cum illorum rege sociauit.  Post interitum autem Tatii cum ad eum dominatus omnis reccidisset, quamquam cum Tatio in regium consilium delegerat principes (qui appellati sunt propter caritatem patres) populumque et suo et Tatii nomine et Lucumonis, qui Romuli socius in Sabino proelio occiderat, in tribus tris curiasque triginta discripserat (quas curias earum nominibus nuncupauit, quae ex Sabinis uirgines raptae postea fuerant oratrices pacis et foederis)—sed quamquam ea Tatio sic erant discripta uiuo, tamen eo interfecto  multo etiam magis Romulus patrum auctoritate consilioque regnauit.  Quo facto primum uidit iudicauitque idem, quod Spartae Lycurgus paulo ante uiderat, singulari imperio et potestate regia tum melius gubernari et regi ciuitates, si esset optimi cuiusque ad illam uim dominationis adiuncta auctoritas. Itaque hoc consilio et quasi senatu fultus et munitus et bella cum finitimis felicissime multa gessit et, cum ipse nihil ex praeda domum suam reportaret, locupletare ciuis non destitit. Tum, id quo retinemus hodie magna cum salute rei publicae, auspiciis plurimum obsecutus est Romulus. Nam et ipse, quod principium rei publicae fuit, urbem condidit auspicato et omnibus publicis rebus instituendis, qui sibi essent in auspiciis, ex singulis tribubus singulos cooptauit augures et habuit plebem in clientelas principum discriptam (quod quantae fuerit utilitati, post uidero) multaeque dictione ouium et bouum (quod tum erat res in pecore et locorum possessionibus, ex quo pecuniosi et locupletes uocabantur), non ui et suppliciis coërcebat.  Ac Romulus cum septem et triginta regnauisset annos et haec egregia duo firmamenta rei publicae peperisset, auspicia et senatum, tantum est consecutus, ut, cum subito sole obscurato non conparuisset, deorum in numero conlocatus putaretur; quam opinionem nemo umquam mortalis adsequi potuit sine eximia uirtutis gloria. Atque hoc eo magis est in Romulo admirandum, quod ceteri, qui dii ex hominibus facti esse dicuntur, minus eruditis hominum saeculis fuerunt, ut fingendi procliuis esset ratio, cum imperiti facile ad credendum inpellerentur, Romuli autem aetatem minus his sescentis annis iam inueteratis litteris atque doctrinis omnique illo antiquo ex inculta hominum uita errore sublato fuisse cernimus. Nam si, id quod Graecorum inuestigatur annalibus, Roma condita est secundo anno Olympiadis septumae,  in id saeculum Romuli cecidit aetas, cum iam plena Graecia poëtarum et musicorum esset minorque fabulis nisi de ueteribus rebus haberetur fides. Nam centum et octo annis postquam Lycurgus leges scribere instituit, prima posita est Olympias, quam quidam nominis errore ab eodem Lycurgo constitutam putant; Homerum autem, qui minimum dicunt, Lycurgi aetati triginta annis anteponunt fere. Ex quo intellegi potest permultis annis ante Homerum fuisse quam Romulum, ut iam doctis hominibus ac temporibus ipsis eruditis ad fingendum uix quicquam esset loci. Antiquitas enim recepit fabulas fictas etiam non numquam August .   C . D .   22.6 incondite, haec aetas autem iam exculta praesertim eludens omne, quod fieri non potest, respuit.  . . . us ne&lt;pos ei&gt;us, ut di&lt;xeru&gt;nt quidam, &lt;e&gt;x filia. Quo &lt;autem&gt; ille mor&lt;tuus&gt;, &lt;e&gt;odem &lt;est an&gt;no na&lt;tus&gt; &lt;Si&gt;moni&lt;des Ol&gt;ympia&lt;de se&gt;xta et quin&lt;qua&gt;gesima, &lt;ut f&gt;acilius &lt;intel&gt;legi pos&lt;sit tu&gt;m de Ro&lt;mu&gt;li inmortalitate creditum, cum iam inueterata uita hominum ac tractata esset et cognita. Sed profecto tanta fuit in eo uis ingenii atque uirtutis, ut id de Romulo Proculo Iulio, homini agresti, crederetur, quod multis iam ante saeculis nullo alio de mortali homines credidissent; qui inpulsu patrum, quo illi a se inuidiam interitus Romuli pellerent, in contione dixisse fertur a se uisum esse in eo colle Romulum, qui nunc Quirinalis uocatur; eum sibi mandasse, ut populum rogaret, ut sibi eo in colle delubrum fieret; se deum esse et Quirinum uocari.  Videtisne igitur unius uiri consilio non solum ortum nouum populum neque ut in cunabulis uagientem relictum, sed adultum iam et paene puberem? Tum Laelius: Nos uero uidemus, et te quidem ingressum ratione ad disputandum noua, quae nusquam est in Graecorum libris. Nam princeps ille, quo nemo in scribendo praestantior fuit, aream sibi sumsit, in  qua ciuitatem extrueret arbitratu suo, praeclaram ille quidem fortasse, sed a uita hominum abhorrentem et moribus, reliqui disseruerunt sine ullo certo exemplari formaque rei publicae de generibus et de rationibus ciuitatum; tu mihi uideris utrumque facturus; es enim ita ingressus, ut, quae ipse reperias, tribuere aliis malis quam, ut facit apud Platonem Socrates, ipse fingere et illa de urbis situ reuoces ad rationem, quae a Romulo casu aut necessitate facta sunt, et disputes non uaganti oratione, sed defixa in una re publica. Quare perge, ut instituisti; prospicere enim iam uideor te reliquos reges persequente quasi perfectam rem publicam.  Ergo, inquit Scipio, cum ille Romuli senatus, qui constabat ex optimatibus, quibus ipse rex tantum tribuisset, ut eos patres uellet nominari patriciosque eorum liberos, temptaret post Romuli excessum, ut ipse regeret sine rege rem publicam, populus id non tulit desiderioque Romuli postea regem flagitare non destitit; cum prudenter illi principes nouam et inauditam ceteris gentibus interregni ineundi rationem excogitauerunt, ut, quoad certus rex declaratus esset, nec sine rege ciuitas nec diuturno rege esset uno nec committeretur, ut quisquam inueterata potestate aut ad deponendum imperium tardior esset aut ad optinendum munitior. Quo quidem tempore nouus ille populus uidit tamen id, quod fugit Lacedaemonium Lycurgum, qui regem non deligendum duxit, si modo hoc in Lycurgi potestate potuit esse, sed habendum, qualiscumque is foret, qui modo esset Herculis stirpe generatus; nostri illi etiam tum agrestes uiderunt uirtutem et sapientiam regalem, non progeniem quaeri oportere.  Quibus cum esse praestantem Numam Pompilium fama ferret, praetermissis suis ciuibus regem alienigenam patribus auctoribus sibi ipse populus adsciuit eumque ad regnandum Sabinum hominem  Romam Curibus acciuit. Qui ut huc uenit, quamquam populus curiatis eum comitiis regem esse iusserat, tamen ipse de suo imperio curiatam legem tulit, hominesque Romanos instituto Romuli bellicis studiis ut uidit incensos, existimauit eos paulum ab illa consuetudine esse reuocandos.  Ac primum agros, quos bello Romulus ceperat, diuisit uiritim ciuibus docuitque sine depopulatione atque praeda posse eos colendis agris abundare commodis omnibus amoremque eis otii et pacis iniecit, quibus facillime iustitia et fides conualescit, et quorum patrocinio maxime cultus agrorum perceptioque frugum defenditur. Idemque Pompilius et auspiciis maioribus inuentis ad pristinum numerum duo augures addidit et sacris e principum numero pontifices quinque praefecit et animos propositis legibus his, quas in monumentis habemus, ardentis consuetudine et cupiditate bellandi religionum caerimoniis mitigauit adiunxitque praeterea flamines, Salios uirginesque Vestales omnisque partis religionis statuit sanctissime. Sacrorum autem ipsorum diligentiam difficilem, apparatum perfacilem esse uoluit; nam quae perdiscenda quaeque obseruanda essent, multa constituit, sed ea sine inpensa. Sic religionibus colendis operam addidit, sumtum remouit, idemque mercatus, ludos omnesque conueniundi causas et celebritates inuenit. Quibus rebus institutis ad humanitatem atque mansuetudinem reuocauit animos hominum studiis bellandi iam immanis ac feros. Sic ille cum undequadraginta annos summa in pace concordiaque regnauisset (sequamur enim potissimum Polybium nostrum, quo nemo fuit in exquirendis temporibus diligentior), excessit e uita duabus praeclarissimis ad diuturnitatem rei publicae rebus confirmatis, religione atque clementia.  Quae cum Scipio dixisset, Verene, inquit Manilius, hoc memoriae proditum est, Africane, regem istum  Numam Pythagorae ipsius discipulum aut certe Pythagoreum fuisse? saepe enim hoc de maioribus natu audiuimus et ita intellegimus uulgo existimari; neque uero satis id annalium publicorum auctoritate declaratum uidemus. Tum Scipio: Falsum est enim, Manili, inquit, id totum, neque solum fictum, sed etiam imperite absurdeque fictum; ea sunt enim demum non ferenda in mendacio, quae non solum ficta esse, sed ne fieri quidem potuisse cernimus. Nam quartum iam annum regnante Lucio Tarquinio Superbo Sybarim et Crotonem et in eas Italiae partis Pythagoras uenisse reperitur; Olympias enim secunda et sexagesima eadem Superbi regni initium et Pythagorae declarat aduentum. Ex quo intellegi regiis annis dinumeratis potest anno fere centesimo et quadragesimo post mortem Numae primum Italiam Pythagoram attigisse; neque hoc inter eos, qui diligentissime persecuti sunt temporum annales, ulla est umquam in dubitatione uersatum. Di inmortales, inquit Manilius, quantus iste est hominum et quam inueteratus error! Ac tamen facile patior non esse nos transmarinis nec inportatis artibus eruditos, sed genuinis domesticisque uirtutibus. Atqui multo id facilius cognosces, inquit Africanus, si progredientem rem publicam atque in optimum statum naturali quodam itinere et cursu uenientem uideris; quin hoc ipso sapientiam maiorum statues esse laudandam, quod multa intelleges etiam aliunde sumta meliora apud nos multo esse facta, quam ibi fuissent, unde huc translata essent atque ubi primum extitissent, intellegesque non fortuito populum Romanum, sed consilio et disciplina confirmatum esse nec tamen aduersante fortuna.  Mortuo rege Pompilio Tullum Hostilium populus regem interrege rogante comitiis curiatis creauit, isque de imperio suo exemplo Pompilii populum consuluit curiatim. Cuius excellens in re militari gloria ma gnaeque extiterunt res bellicae, fecitque idem et saepsit de manubiis comitium et curiam constituitque ius, quo bella indicerentur, quod per se iustissime inuentum sanxit fetiali religione, ut omne bellum, quod denuntiatum indictumque non esset, id iniustum esse atque inpium iudicaretur. Et ut aduertatis animum, quam sapienter iam reges hoc nostri uiderint, tribuenda quaedam esse populo (multa enim nobis de eo genere dicenda sunt), ne insignibus quidem regiis Tullus nisi iussu populi est ausus uti. Nam ut sibi duodecim lictores cum fascibus anteire liceret . . .  . . . &lt;neque&gt; enim serpit, sed uolat in optimum statum instituto tuo sermone res publica. S. Post eum Numae Pompilii nepos ex filia rex a populo est Ancus Marcius constitutus, itemque de imperio suo legem curiatam tulit. Qui cum Latinos bello deuicisset, adsciuit eos in ciuitatem, atque idem Auentinum et Caelium montem adiunxit urbi, quosque agros ceperat, diuisit et siluas maritimas omnis publicauit, quas ceperat, et ad ostium Tiberis urbem condidit colonisque firmauit. Atque ita cum tres et uiginti regnauisset annos, est mortuus. Tum Laelius: Laudandus etiam iste rex; sed obscura est historia Romana, siquidem istius regis matrem habemus, ignoramus patrem. S. Ita est, inquit; sed temporum illorum tantum fere regum inlustrata sunt nomina.  Sed hoc loco primum uidetur insitiua quadam  disciplina doctior facta esse ciuitas. Influxit enim non tenuis quidam e Graecia riuulus in hanc urbem, sed abundantissimus amnis illarum disciplinarum et artium. Fuisse enim quendam ferunt Demaratum Corinthium et honore et auctoritate et fortunis facile ciuitatis suae principem; qui cum Corinthiorum tyrannum Cypselum ferre non potuisset, fugisse cum magna pecunia dicitur ac se contulisse Tarquinios, in urbem Etruriae florentissimam. Cumque audiret dominationem Cypseli confirmari, defugit patriam uir liber ac fortis et adscitus est ciuis a Tarquiniensibus atque in ea ciuitate domicilium et sedes collocauit. Ubi cum de matre familias Tarquiniensi duo filios procreauisset, omnibus eos artibus ad Graecorum disciplinam eru&lt;diit&gt; . . .  . . . facile in ciuitatem receptus esset, propter humanitatem atque doctrinam Anco regi familiaris est factus usque eo, ut consiliorum omnium particeps et socius paene regni putaretur. Erat in eo praeterea summa comitas, summa in omnis ciuis opis, auxilii, defensionis, largiendi etiam benignitas. Itaque mortuo Marcio cunctis populi suffragiis rex est creatus L. Tarquinius; sic enim suum nomen ex Graeco nomine inflexerat, ut in omni genere huius populi consuetudinem uideretur imitatus. Isque ut de suo imperio legem tulit, principio duplicauit illum pristinum patrum numerum et antiquos patres maiorum gentium appellauit, quos priores sententiam rogabat, a se adscitos minorum. Deinde equitatum ad hunc morem constituit, qui usque adhuc est retentus, nec potuit Titiensium et Rhamnensium et Lucerum mutare, cum cuperet, nomina, quod auctor ei summa augur gloria Attus Nauius non erat. Atque etiam Corinthios uideo publicis equis adsignandis et alendis orborum et uiduarum tributis fuisse quondam  diligentis. Sed tamen prioribus equitum partibus secundis additis ∞  i ↄ  ccc  fecit equites numerumque duplicauit. Postea bello subegit Aequorum magnam gentem et ferocem et rebus populi Romani imminentem, idemque Sabinos cum a moenibus urbis reppulisset, equitatu fudit belloque deuicit. Atque eundem primum ludos maximos, qui Romani dicti sunt, fecisse accepimus aedemque in Capitolio Ioui optimo maximo bello Sabino in ipsa pugna uouisse faciendam mortuumque esse, cum duodequadraginta regnauisset annos.  Tum Laelius: Nunc fit illud Catonis certius, nec temporis unius nec hominis esse constitutionem rei publicae; perspicuum est enim, quanta in singulos reges rerum bonarum et utilium fiat accessio. Sed sequitur is, qui mihi uidetur ex omnibus in re publica uidisse plurimum. Ita est, inquit Scipio. Nam post eum Seruius Tullius primus iniussu populi regnauisse traditur, quem ferunt ex serua Tarquiniense natum, cum esset ex quodam regis cliente conceptus. Qui cum famulorum &lt;in&gt; numero educatus ad epulas regis adsisteret, non latuit scintilla ingenii, quae iam tum elucebat in puero; sic erat in omni uel officio uel sermone sollers. Itaque Tarquinius, qui admodum paruos tum haberet liberos, sic Seruium diligebat, ut is eius uulgo haberetur filius, atque eum summo studio omnibus iis artibus, quas ipse didicerat, ad exquisitissimam consuetudinem Graecorum erudiit. Sed cum Tarquinius insidiis Anci filiorum interisset Seruiusque, ut ante dixi, regnare coepisset non iussu, sed uoluntate atque concessu ciuium, quod, cum Tarquinius ex uulnere aeger fuisse et uiuere falso diceretur, ille regio ornatu ius dixisset obaeratosque pecunia sua liberauisset multaque comitate usus iussu Tarquinii se ius dicere probauisset, non commisit se patribus, sed Tarquinio sepulto populum de se ipse consuluit iussusque regnare legem de imperio suo cu riatam tulit. Et primum Etruscorum iniurias bello est ultus; ex quo cum ma . . .  . . . duodeuiginti censu maximo. Deinde equitum magno numero ex omni populi summa separato relicuum populum distribuit in quinque classis senioresque a iunioribus diuisit easque ita disparauit, ut suffragia non in multitudinis, sed in locupletium potestate essent, curauitque, quod semper in re publica tenendum est, ne plurimum ualeant plurimi. Quae discriptio si esset ignota uobis, explicaretur a me; nunc rationem uidetis esse talem, ut †equitum centuriae cum sex suffragiis et prima classis addita centuria, quae ad summum usum urbis fabris tignariis est data,  lxxxuiiii  centurias habeat; quibus ex centum quattuor centuriis (tot enim reliquae sunt) octo solae si accesserunt, confecta est uis populi uniuersa, relicuaque multo maior multitudo sex et nonaginta centuriarum neque excluderetur suffragiis, ne superbum esset, nec ualeret nimis, ne esset periculosum. In quo etiam uerbis ac nominibus ipsis fuit diligens; qui cum locupletis assiduos appellasset ab asse dando, eos, qui aut non plus mille quingentos aeris aut omnino nihil in suum censum praeter caput attulissent, proletarios nominauit, ut ex iis quasi proles, id est quasi progenies ciuitatis, expectari uideretur. Illarum autem sex et nonaginta centuriarum in una centuria tum quidem plures censebantur quam paene in prima classe tota. Ita nec prohibebatur quisquam iure suffragii, et is ualebat in suffragio plurimum, cuius plurimum intererat esse in optimo statu ciuitatem. Quin etiam accensis uelatis, liticinibus, cornicinibus, proletariis . . . Non .   342 M Statu esse optimo constitutam rem publicam, quae ex tribus generibus illis,  regali et optumati et populari, confusa modice nec puniendo inritet animum inmanem ac ferum.  . . . &lt;quinque et&gt; sexaginta annis antiquior, quod erat  xxxuiiii  ante primam Olympiadem condita. Et antiquissimus ille Lycurgus eadem uidit fere. Itaque ista aequabilitas atque hoc triplex rerum publicarum genus uidetur mihi commune nobis cum illis populis fuisse. Sed, quod proprium est in nostra re publica, quo nihil possit esse praeclarius, id persequar, si potero, subtilius; quod erit eius modi, nihil ut tale ulla in re publica reperiatur. Haec enim, quae adhuc exposui, ita mixta fuerunt et in hac ciuitate et in Lacedaemoniorum et in Karthaginiensium, ut temperata nullo fuerint modo. Nam in qua re publica est unus aliquis perpetua potestate, praesertim regia, quamuis in ea sit et senatus, ut tum fuit Romae, cum erant reges, ut Spartae Lycurgi legibus, et ut sit aliquod etiam populi ius, ut fuit apud nostros reges, tamen illud excellit regium nomen, neque potest eius modi res publica non regnum et esse et uocari. Ea autem forma ciuitatis mutabilis maxime est hanc ob causam, quod unius uitio praecipitata in perniciosissimam partem facillime decidit. Nam ipsum regale genus ciuitatis non modo non est reprehendendum, sed haud scio an reliquis simplicibus longe anteponendum, si ullum probarem simplex rei publicae genus, sed ita, quoad statum suum retinet. Is est autem status, ut unius perpetua potestate et iustitia omnique sapientia regatur salus et aequabilitas et otium ciuium. Desunt omnino ei populo multa, &lt;qui&gt; sub rege est, in primisque libertas, quae non in eo est, ut iusto utamur domino, sed ut nul&lt;lo&gt; . . .  . . . ferebant. Etenim illi iniusto domino atque acerbo aliquam diu in rebus gerundis prospera fortuna  comitata est. Nam et omne Latium bello deuicit et Suessam Pometiam, urbem opulentam refertamque, cepit et maxima auri argentique praeda locupletatus uotum patris Capitolii aedificatione persoluit et colonias deduxit et institutis eorum, a quibus ortus erat, dona magnifica quasi libamenta praedarum Delphos ad Apollinem misit.  Hic ille iam uertetur orbis, cuius naturalem motum atque circuitum a primo discite adgnoscere. Id enim est caput ciuilis prudentiae, in qua omnis haec nostra uersatur oratio, uidere itinera flexusque rerum publicarum, ut, cum sciatis, quo quaeque res inclinet, retinere aut ante possitis occurrere. Nam rex ille, de quo loquor, primum optimi regis caede maculatus integra mente non erat, et cum metueret ipse poenam sceleris sui summam, metui se uolebat; deinde uictoriis diuitiisque subnixus exultabat insolentia neque suos mores regere poterat neque suorum libidines. Itaque cum maior eius filius Lucretiae, Tricipitini filiae, Conlatini uxori, uim attulisset mulierque pudens et nobilis ob illam iniuriam sese ipsa morte multauisset, tum uir ingenio et uirtute praestans, L. Brutus, depulit a ciuibus suis iniustum illud durae seruitutis iugum. Qui cum priuatus esset, totam rem publicam sustinuit primusque in hac ciuitate docuit in conseruanda ciuium libertate esse priuatum neminem. Quo auctore et principe concitata ciuitas et hac recenti querella Lucretiae patris ac propinquorum et recordatione superbiae Tarquinii multarumque iniuriarum et ipsius et filiorum exulem et regem ipsum et liberos eius et gentem Tarquiniorum esse iussit.  Videtisne igitur, ut de rege dominus extiterit uniusque uitio genus rei publicae ex bono in deterrumum conuersum sit? Hic est enim dominus populi, quem Graeci tyrannum uocant; nam regem illum uolunt esse, qui consulit ut parens populo conseruat que eos, quibus est praepositus, quam optima in condicione uiuendi, sane bonum, ut dixi, rei publicae genus, sed tamen inclinatum et quasi pronum ad perniciosissimum statum. Simul atque enim se inflexit hic rex in dominatum iniustiorem, fit continuo tyrannus, quo neque taetrius neque foedius nec dis hominibusque inuisius animal ullum cogitari potest; qui quamquam figura est hominis, morum tamen inmanitate uastissimas uincit beluas. Quis enim hunc hominem rite dixerit, qui sibi cum suis ciuibus, qui denique cum omni hominum genere nullam iuris communionem, nullam humanitatis societatem uelit? Sed erit hoc de genere nobis alius aptior dicendi locus, cum res ipsa admonuerit, ut in eos dicamus, qui etiam liberata iam ciuitate dominationes adpetiuerunt.  Habetis igitur primum ortum tyranni; nam hoc nomen Graeci regis iniusti esse uoluerunt; nostri quidem omnes reges uocitauerunt, qui soli in populos perpetuam potestatem haberent. Itaque et Spurius Cassius et M. Manlius et Spurius Maelius regnum occupare uoluisse dicti sunt, et modo &lt;Tib. Gracchus&gt; . . .  . . . &lt;Lycurgus&gt; γέροντας &lt;La&gt;cedaemone appellauit, nimis is quidem paucos,  xxuiii , quos penes summam consilii uoluit esse, cum imperii summam rex teneret; ex quo nostri idem illud secuti atque interpretati, quos senes ille appellauit, nominauerunt senatum, ut iam Romulum patribus lectis fecisse diximus; tamen excellit atque eminet uis, potestas nomenque regium. Inperti etiam populo potestatis aliquid, ut et Lycurgus et Romulus; non satiaris eum libertate, sed incenderis cupiditate libertatis, cum tantum modo potestatem gustandi feceris; ille quidem semper inpendebit timor, ne rex, quod plerumque euenit, exsistat iniustus. Est igitur fragilis  ea fortuna populi, quae posita est in unius, ut dixi antea, &lt;uel&gt; uoluntate uel moribus.  Quare prima sit haec forma et species et origo tyranni inuenta nobis in ea re publica, quam auspicato Romulus condiderit, non in illa, quam, ut perscripsit Plato, sibi ipse Socrates tripertito illo in sermone depinxerit, ut, quem ad modum Tarquinius, non nouam potestatem nactus, sed, quam habebat, usus iniuste totum genus hoc regiae ciuitatis euerterit; sit huic oppositus alter, bonus et sapiens et peritus utilitatis dignitatisque ciuilis quasi tutor et procurator rei publicae; sic enim appelletur, quicumque erit rector et gubernator ciuitatis. Quem uirum facite ut agnoscatis; &lt;is&gt; est enim, qui consilio et opera ciuitatem tueri potest. Quod quoniam nomen minus est adhuc tritum sermone nostro saepiusque genus eius hominis erit in reliqua nobis oratione trac&lt;tandum&gt; . . .  . . . sas requisiuit ciuitatemque optandam magis quam sperandam, quam minimam potuit, non quae posset esse, sed in qua ratio rerum ciuilium perspici posset, effecit. Ego autem, si [quo] modo consequi potuero, rationibus eisdem, quas ille uidit, non in umbra et imagine ciuitatis, sed in amplissima re publica enitar, ut cuiusque et boni publici et mali causam tamquam uirgula uidear attingere. Iis enim regiis quadraginta annis et ducentis paulo cum interregnis fere amplius praeteritis expulsoque Tarquinio tantum odium populum Romanum regalis nominis tenuit, quantum tenuerat post obitum uel potius excessum Romuli desiderium. Itaque ut tum carere rege, sic pulso Tarquinio nomen regis audire non poterat. Hic facultatem cum . . . Non .   526 M Itaque illa praeclara  constitutio Romuli cum ducentos annos et uiginti fere firma mansisset . . .  . . . lex illa tota sublata est. Hac mente tum nostri maiores et Conlatinum innocentem suspicione cognationis expulerunt et reliquos Tarquinios offensione nominis; eademque mente P. Valerius et fasces primus demitti iussit, cum dicere in contione coepisset, et aedis suas detulit sub Veliam, posteaquam, quod in excelsiore loco Veliae coepisset aedificare eo ipso, ubi rex Tullus habitauerat, suspicionem populi sensit moueri; idemque, in quo fuit Publicola maxime, legem ad populum tulit eam, quae centuriatis comitiis prima lata est, ne quis magistratus ciuem Romanum aduersus prouocationem necaret neue uerberaret. Prouocationem autem etiam a regibus fuisse declarant pontificii libri, significant nostri etiam augurales, itemque ab omni iudicio poenaque prouocari licere indicant  xii  tabulae conpluribus legibus; et quod proditum memoriae est,  x uiros, qui leges scripserint, sine prouocatione creatos, satis ostenderit reliquos sine prouocatione magistratus non fuisse; Luciique Valerii Potiti et M. Horatii Barbati, hominum concordiae causa sapienter popularium, consularis lex sanxit, ne qui magistratus sine prouocatione crearetur; neque uero leges Porciae, quae tres sunt trium Porciorum, ut scitis, quicquam praeter sanctionem attulerunt noui. Itaque Publicola lege illa de prouocatione perlata statim securis de fascibus demi iussit postridieque sibi collegam Sp. Lucretium subrogauit suosque ad eum, quod erat maior natu, lictores transire iussit instituitque primus, ut singulis consulibus alternis mensibus lictores praeirent, ne  plura insignia essent inperii in libero populo quam in regno fuissent. Haud mediocris hic, ut ego quidem intellego, uir fuit, qui modica libertate populo data facilius tenuit auctoritatem principum. Neque ego haec nunc sine causa tam uetera uobis et tam obsoleta decanto, sed inlustribus in personis temporibusque exempla hominum rerumque definio, ad quae reliqua oratio derigatur mea.  Tenuit igitur hoc in statu senatus rem publicam temporibus illis, ut in populo libero pauca per populum, pleraque senatus auctoritate et instituto ac more gererentur, atque uti consules potestatem haberent tempore dumtaxat annuam, genere ipso ac iure regiam. Quodque erat ad optinendam potentiam nobilium uel maximum, uehementer id retinebatur, populi comitia ne essent rata, nisi ea patrum adprobauisset auctoritas. Atque his ipsis temporibus dictator etiam est institutus decem fere annis post primos consules, T. Larcius, nouumque id genus imperii uisum est et proximum similitudini regiae. Sed tamen omnia summa cum auctoritate a principibus cedente populo tenebantur, magnaeque res temporibus illis a fortissimis uiris summo imperio praeditis, dictatoribus atque consulibus, belli gerebantur.  Sed id, quod fieri natura rerum ipsa cogebat, ut plusculum sibi iuris populus adscisceret liberatus a regibus, non longo interuallo, sexto decimo fere anno, Postumo Cominio Sp. Cassio consulibus consecutus est; in quo defuit fortasse ratio, sed tamen uincit ipsa rerum publicarum natura saepe rationem. Id enim tenetote, quod initio dixi, nisi aequabilis haec in ciuitate conpensatio sit et iuris et officii et muneris, ut et potestatis satis in magistratibus et auctoritatis in principum consilio et libertatis in populo sit, non posse hunc incommutabilem rei publicae conseruari statum. Nam cum esset ex aere alieno commota ciuitas, plebs montem sacrum prius, deinde  Auentinum occupauit. Ac ne Lycurgi quidem disciplina tenuit illos in hominibus Graecis frenos; nam etiam Spartae regnante Theopompo sunt item quinque, quos illi ephoros appellant, in Creta autem decem, qui cosmoe uocantur, ut contra consulare imperium tribuni pl., sic illi contra uim regiam constituti.  †Fuerat fortasse aliqua ratio maioribus nostris in illo aere alieno medendi, quae neque Solonem Atheniensem non longis temporibus ante fugerat neque post aliquanto nostrum senatum, cum sunt propter unius libidinem omnia nexa ciuium liberata nectierque postea desitum; semperque huic generi, cum plebes publica calamitate inpendiis debilitata deficeret, salutis omnium causa aliqua subleuatio et medicina quaesita est. Quo tum consilio praetermisso causa populo nata est, duobus tribunis plebis per seditionem creatis ut potentia senatus atque auctoritas minueretur; quae tamen grauis et magna remanebat sapientissimis et fortissimis et armis et consilio ciuitatem tuentibus, quorum auctoritas maxime florebat, quod, cum honore longe antecellerent ceteris, uoluptatibus erant inferiores nec pecuniis ferme superiores; eoque erat cuiusque gratior in re publica uirtus, quod in rebus priuatis diligentissime singulos ciues opera, consilio, re tuebantur.  Quo in statu rei publicae Sp. Cassium de occupando regno molientem, summa apud populum gratia florentem, quaestor accusauit, eumque, ut audistis, cum pater in ea culpa esse conperisse se dixisset, cedente populo morte mactauit. Gratamque etiam illam legem quarto circiter et quinquagesimo anno post primos consules de multa et sacramento Sp. Tarpeius et A. Aternius consules comitiis centuriatis tulerunt. Annis postea  xx  ex eo, quod L. Papirius P. Pinarius censores multis dicendis uim armentorum a priuatis in publicum auerterant, leuis  aestumatio pecudum in multa lege C. Iulii P. Papirii consulum constituta est.  Sed aliquot ante annis, cum summa esset auctoritas in senatu populo patiente atque parente, inita ratio est, ut et consules et tribuni pl. magistratu se abdicarent, atque ut  x uiri maxima potestate sine prouocatione crearentur, qui et summum imperium haberent et leges scriberent. Qui cum  x  tabulas summa legum aequitate prudentiaque conscripsissent, in annum posterum decemuiros alios subrogauerunt, quorum non similiter fides nec iustitia laudata. Quo tamen e collegio laus est illa eximia C. Iulii, qui hominem nobilem, L. Sestium, cuius in cubiculo ecfossum esse se praesente mortuum diceret, cum ipse potestatem summam haberet, quod decemuirum sine prouocatione esset, uades tamen poposcit, quod se legem illam praeclaram neglecturum negaret, quae de capite ciuis Romani nisi comitiis centuriatis statui uetaret.  Tertius est annus  x uiralis consecutus, cum iidem essent nec alios subrogare uoluissent. In hoc statu rei publicae, quem dixi iam saepe non posse esse diuturnum, quod non esset in omnis ordines ciuitatis aequabilis, erat penes principes tota res publica praepositis  x uiris nobilissimis, non oppositis tribunis pl., nullis aliis adiunctis magistratibus, non prouocatione ad populum contra necem et uerbera relicta. Ergo horum ex iniustitia subito exorta est maxima perturbatio et totius commutatio rei publicae; qui duabus tabulis iniquarum legum additis, quibus, etiam quae diiunctis populis tribui solent conubia, haec illi ut ne plebei cum patribus essent, inhumanissima lege sanxerunt, quae postea plebei scito Canuleio abrogata est, libidinoseque omni imperio et acerbe et auare populo praefuerunt. Nota scilicet illa res et celebrata monumentis plurimis litterarum, cum Decimus quidam Verginius uirginem filiam propter  unius ex illis  x uiris intemperiem in foro sua manu interemisset ac maerens ad exercitum, qui tum erat in Algido, confugisset, milites bellum illud, quod erat in manibus, reliquisse et primum montem sacrum, sicut erat in simili causa antea factum, deinde Auentinum ar&lt;matos insedisse&gt; . . . Philarg .,  Seru .   G .   3.125 dictatore L. Quinctio dicto.  . . . &lt;maio&gt;res nostros et probauisse maxime et retinuisse sapientissime iudico.  Cum ea Scipio dixisset silentioque omnium reliqua eius expectaretur oratio, tum Tubero: Quoniam nihil ex te, Africane, hi maiores natu requirunt, ex me audies, quid in oratione tua desiderem. Sane, inquit Scipio, et libenter quidem. Tum ille: Laudauisse mihi uideris nostram rem publicam, cum ex te non de nostra, sed de omni re publica quaesisset Laelius. Nec tamen didici ex oratione tua, istam ipsam rem publicam, quam laudas, qua disciplina, quibus moribus aut legibus constituere uel conseruare possimus.  Hic Africanus: Puto nobis mox de instituendis et conseruandis ciuitatibus aptiorem, Tubero, fore disserundi locum; de optimo autem statu equidem arbitrabar me satis respondisse ad id, quod quaesierat Laelius. Primum enim numero definieram genera ciuitatum tria probabilia, perniciosa autem tribus illis totidem contraria, nullumque ex eis unum esse optimum, sed id praestare singulis, quod e tribus primis esset modice temperatum. Quod autem exemplo nostrae ciuitatis usus sum, non ad definiendum optimum statum ualuit (nam id fieri potuit sine exemplo), sed ut ciuitate maxima reapse cerneretur quale esset id, quod ratio oratioque describeret. Sin  autem sine ullius populi exemplo genus ipsum exquiris optimi status, naturae imagine utendum est nobis, quoniam tu hanc imaginem urbis et populi ni . . .  . . . &lt;quem&gt; iam dudum quaero et ad quem cupio peruenire. L. Prudentem fortasse quaeris? Tum ille: Istum ipsum. L. Est tibi ex eis ipsis, qui adsunt, bella copia, uel ut a te ipso ordiare. Tum Scipio: Atque utinam ex omni senatu pro rata parte esset! Sed tamen est ille prudens, qui, ut saepe in Africa uidimus, immani et uastae insidens beluae coërcet et regit beluam, quocumque uult, leui admonitu †non actu inflectit illam feram. L. Noui et, tibi cum essem legatus, saepe uidi. S. Ergo ille Indus aut Poenus unam coërcet beluam, et eam docilem et humanis moribus adsuetam; at uero ea, quae latet in animis hominum quaeque pars animi mens uocatur, non unam aut facilem ad subigendum frenat et domat, si quando id efficit, quod perraro potest. Namque et illa tenenda est ferox . . . Non .   300 M quae sanguine alitur, quae in omni crudelitate sic exultat, ut uix hominum acerbis funeribus satietur. Non .   491 M cupido autem et expetenti et lubidinoso et uolutabundo in uoluptatibus. Non .   72 M quartaque anxitudo prona ad luctum et maerens semperque ipsa se sollicitans. Non .   228 M esse autem angore, esse miseria adflictas aut abiectas timiditate et ignauia. Non .   292 M Ut auriga indoctus e curru trahitur, opteritur, laniatur, eliditur.   . . . dici possit. Tum Laelius: Video iam, illum, quem expectabam, uirum cui praeficias officio et muneri. Huic scilicet, Africanus, uni paene (nam in hoc fere uno sunt cetera), ut numquam a se ipso intuendo contemplandoque discedat, ut ad imitationem sui uocet alios, ut sese splendore animi et uitae suae sicut speculum praebeat ciuibus. Ut enim in fidibus aut tibiis atque ut in cantu ipso ac uocibus concentus est quidam tenendus ex distinctis sonis, quem inmutatum aut discrepantem aures eruditae ferre non possunt, isque concentus ex dissimillimarum uocum moderatione concors tamen efficitur et congruens, sic ex summis et infimis et mediis interiectis ordinibus ut sonis moderata ratione ciuitas consensu August .   C . D .   2.21 dissimillimorum concinit; et quae harmonia a musicis dicitur in cantu, ea est in ciuitate concordia, artissimum atque optimum omni in re publica uinculum incolumitatis, eaque sine iustitia nullo pacto esse potest.  . . . plenam esse iustitiae. Tum Scipio: Adsentior uero renuntioque uobis nihil esse, quod adhuc de re publica dictum putemus aut quo possimus longius progredi, nisi erit confirmatum non modo falsum illud esse, sine iniuria non posse, sed hoc uerissimum esse, sine summa iustitia rem publicam geri nullo modo posse. Sed, si placet, in hunc diem hactenus; reliqua (satis enim multa restant) differamus in crastinum. Cum ita placuisset, finis disputandi in eum diem factus est. </paragraph></page><page id="3"><paragraph>LIBER TERTIUS  . . . et uehiculis tarditati, eademque cum accepisset homines inconditis uocibus inchoatum quiddam et confusum sonantes, incidit has et distinxit in partis et ut signa quaedam sic uerba rebus inpressit hominesque antea dissociatos iucundissimo inter se sermonis uinclo conligauit. A simili etiam mente uocis, qui uidebantur infiniti, soni paucis notis inuentis sunt omnes signati et expressi, quibus et conloquia cum absentibus et indicia uoluntatum et monumenta rerum praeteritarum tenerentur. Accessit eo numerus, res cum ad uitam necessaria, tum una inmutabilis et aeterna; quae prima inpulit etiam, ut suspiceremus in caelum nec frustra siderum motus intueremur dinumerationibusque noctium ac die&lt;rum&gt; . . .  . . . quorum animi altius se extulerunt et aliquid dignum dono, ut ante dixi, deorum aut efficere  aut excogitare potuerunt. Quare sint nobis isti, qui de ratione uiuendi disserunt, magni homines, ut sunt, sint eruditi, sint ueritatis et uirtutis magistri, dum modo sit haec quaedam, siue a uiris in rerum publicarum uarietate uersatis inuenta siue etiam in istorum otio ac litteris tractata res, sicut est, minime quidem contemnenda, ratio ciuilis et disciplina populorum, quae perficit in bonis ingeniis, id quod iam persaepe perfecit, ut incredibilis quaedam et diuina uirtus exsisteret. Quodsi quis ad ea instrumenta animi, quae natura quaeque ciuilibus institutis habuit, adiungendam sibi etiam doctrinam et uberiorem rerum cognitionem putauit, ut ii ipsi, qui in horum librorum disputatione uersantur, nemo est, quin eos anteferre omnibus debeat. Quid enim potest esse praeclarius, quam cum rerum magnarum tractatio atque usus cum illarum artium studiis et cognitione coniungitur? aut quid P. Scipione, quid C. Laelio, quid L. Philo perfectius cogitari potest? qui, ne quid praetermitterent, quod ad summam laudem clarorum uirorum pertineret, ad domesticum maiorumque morem etiam hanc a Socrate aduenticiam doctrinam adhibuerunt. Quare qui utrumque uoluit et potuit, id est ut cum maiorum institutis, tum doctrina se instrueret, ad laudem hunc omnia consecutum puto. Sin altera est utra uia prudentiae deligenda, tamen, etiamsi cui uidebitur illa in optimis studiis et artibus quieta uitae ratio beatior, haec ciuilis laudabilior est certe et inlustrior, ex qua uita sic summi uiri ornantur, ut uel M'. Curius, Quem nemo ferro potuit superare nec auro, uel . . .  . . . fuisse sapientiam, tamen hoc in ratione utriusque generis interfuit, quod illi uerbis et artibus aluerunt naturae principia, hi autem institutis et legi bus. Pluris uero haec tulit una ciuitas, si minus sapientis, quoniam id nomen illi tam restricte tenent, at certe summa laude dignos, quoniam sapientium praecepta et inuenta coluerunt. Atque etiam, quot et sunt laudandae ciuitates et fuerunt, quoniam id est in rerum natura longe maximi consilii, constituere eam rem publicam, quae possit esse diuturna, si singulos numeremus in singulas, quanta iam reperiatur uirorum excellentium multitudo! Quodsi aut Italiae Latium aut eiusdem Sabinam aut Volscam gentem, si Samnium, si Etruriam, si magnam illam Graeciam conlustrare animo uoluerimus, si deinde Assyrios, si Persas, si Poenos, si haec . . .  . . . cati. Et Philus: Praeclaram uero causam ad me defertis, cum me improbitatis patrocinium suscipere uoltis. Atqui id tibi, inquit Laelius, uerendum est, si ea dixeris, quae contra iustitiam dici solent, ne sic etiam sentire uideare, cum et ipse sis quasi unicum exemplum antiquae probitatis et fidei neque sit ignota consuetudo tua contrarias in partis disserendi, quod ita facillume uerum inueniri putes. Et Philus: Heia uero, inquit, geram morem uobis et me oblinam sciens; quod quoniam, qui aurum quaerunt, non putant sibi recusandum, nos, cum iustitiam quaeramus, rem multo omni auro cariorem, nullam profecto molestiam fugere debemus. Atque utinam, quem ad modum oratione sum usurus aliena, sic mihi ore uti liceret alieno! Nunc ea dicenda sunt L. Furio Philo, quae Carneades, Graecus homo et consuetus, quod commodum esset, uerbis . . . Non .   263 M ut Carneadi respondeatis, qui saepe optimas causas ingenii calumnia ludificari solet.  Non .   373 M Iustitia foras spectat et proiecta tota est atque eminet. Non .   299 M Quae uirtus praeter ceteras totam se ad alienas porrigit utilitatis atque explicat.  . . . et reperiret et tueretur, alter autem de ipsa iustitia quattuor impleuit sane grandis libros. Nam ab Chrysippo nihil magnum nec magnificum desideraui, qui suo quodam more loquitur, ut omnia uerborum momentis, non rerum ponderibus examinet. Illorum fuit heroum eam uirtutem, quae est una, si modo est, maxime munifica et liberalis, et quae omnis magis quam sepse diligit, aliis nata potius quam sibi, excitare iacentem et in illo diuino solio non longe a sapientia conlocare. Nec uero illis aut uoluntas defuit (quae enim iis scribendi alia causa aut quod omnino consilium fuit?) aut ingenium, quo omnibus praestiterunt; sed eorum et uoluntatem et copiam causa uicit. Ius enim, de quo quaerimus, ciuile est aliquod, naturale nullum; nam si esset, ut calida et frigida, ut amara et dulcia, sic essent iusta et iniusta eadem omnibus.  Nunc autem, si quis illo Pacuuiano 'inuehens alitum anguium curru' multas et uarias gentis et urbes despicere et oculis conlustrare possit, uideat primum in illa incorrupta maxime gente Aegyptiorum, quae plurimorum saeculorum et euentorum memoriam litteris continet, bouem quendam putari deum, quem Apim Aegyptii nominant, multaque alia portenta apud  eosdem et cuiusque generis beluas numero consecratas deorum; deinde Graeciae, sicut apud nos, delubra magnifica humanis consecrata simulacris, quae Persae nefaria putauerunt; eamque unam ob causam Xerses inflammari Atheniensium fana iussisse dicitur, quod deos, quorum domus esset omnis hic mundus, inclusos parietibus contineri nefas esse duceret. Post autem cum Persis et Philippus, qui cogitauit, et Alexander, qui gessit, hanc bellandi causam inferebat, quod uellet Graeciae fana poenire; quae ne reficienda quidem Graii putauerunt, ut esset posteris ante os documentum Persarum sceleris sempiternum. Quam multi, ut Tauri in Axino, ut rex Aegypti Busiris, ut Galli, ut Poeni, homines immolare et pium et dis immortalibus gratissumum esse duxerunt! Vitae uero instituta sic distant, ut Cretes et Aetoli latrocinari honestum putent, Lacedaemonii suos omnes agros esse dictitarint, quos spiculo possent attingere. Athenienses iurare etiam publice solebant omnem suam esse terram, quae oleam frugesue ferret; Galli turpe esse ducunt frumentum manu quaerere, itaque armati alienos agros demetunt; nos uero iustissimi homines, qui Transalpinas gentis oleam et uitem serere non sinimus, quo pluris sint nostra oliueta nostraeque uineae; quod cum faciamus, prudenter facere dicimur, iuste non dicimur, ut intellegatis discrepare ab aequitate sapientiam. Lycurgus autem, ille legum optumarum et aequissumi iuris inuentor, agros locupletium plebi ut seruitio colendos dedit.  Genera uero si uelim iuris, institutorum, morum consuetudinumque describere, non modo in tot gentibus uaria, sed in una urbe, uel in hac ipsa, milliens mutata demonstrem, ut hic iuris noster interpres alia nunc Manilius iura dicat esse de mulierum legatis et hereditatibus, alia solitus sit adulescens dicere nondum Voconia lege lata; quae quidem ipsa  lex utilitatis uirorum gratia rogata in mulieres plena est iniuriae. Cur enim pecuniam non habeat mulier? cur uirgini Vestali sit heres, non sit matri suae? cur autem, si pecuniae modus statuendus fuit feminis, P. Crassi filia posset habere, si unica patri esset, aeris milliens salua lege, mea triciens non posset . . .  . . . sanxisset iura nobis, et omnes isdem et iidem non alias aliis uterentur. Quaero autem, si iusti hominis et si boni est uiri parere legibus, quibus? an quaecumque erunt? At nec inconstantiam uirtus recipit, nec uarietatem natura patitur, legesque poena, non iustitia nostra comprobantur; nihil habet igitur naturale ius; ex quo illud efficitur, ne iustos quidem esse natura. An uero in legibus uarietatem esse dicunt, natura autem uiros bonos eam iustitiam sequi, quae sit, non eam, quae putetur? esse enim hoc boni uiri et iusti, tribuere id cuique, quod sit quoque dignum. Ecquid ergo primum mutis tribuemus beluis? non enim mediocres uiri, sed maxumi et docti, Pythagoras et Empedocles, unam omnium animantium condicionem iuris esse denuntiant clamantque inexpiabilis poenas impendere iis, a quibus uiolatum sit animal. Scelus est igitur nocere bestiae, quod scelus qui uelit . . .   . . . Sunt enim omnes, qui in populum uitae necisque potestatem habent, tyranni, sed se Iouis optimi nomine malunt reges uocari. Cum autem certi propter diuitias aut genus aut aliquas opes rem publicam tenent, est factio, sed uocantur illi optimates. Si uero populus plurimum potest omniaque eius arbitrio reguntur, dicitur illa libertas, est uero licentia. Sed cum alius alium timet, et homo hominem et ordo ordinem, tum quia sibi nemo confidit, quasi pactio fit inter populum et potentis; ex quo existit id, quod Scipio laudabat, coniunctum ciuitatis genus; etenim iustitiae non natura nec uoluntas, sed inbecillitas mater est. Nam cum de tribus unum est optandum, aut facere iniuriam nec accipere aut et facere et accipere aut neutrum, optimum est facere, impune si possis, secundum nec facere nec pati, miserrimum digladiari semper tum faciendis, tum accipiendis iniuriis. Ita qui primum illud adsequi . . . Non .   125 M ,   318 M ,   534 M Nam cum quaereretur ex eo, quo scelere inpulsus mare haberet infestum uno myoparone, 'Eodem', inquit, 'quo tu orbem terrae.'  . . . omni . . . tote. Sapientia iubet aug&lt;e&gt;r&lt;e&gt; opes, amplificare diuitias, proferre finis (unde enim esset illa la&lt;us&gt; in summo&lt;ru&gt;m imperatoru&lt;m&gt; inci&lt;sa&gt; &lt;moni&gt;m&lt;e&gt;n&lt;ti&gt;s:  finis imperii propagauit , nisi aliquid de alieno accessisset?), imperare quam plurimis, frui uoluptatibus, pollere, regnare, dominari; iustitia autem praecipit parcere omnibus, consulere generi hominum, suum cuique reddere, s&lt;ac&gt;ra, publica, alie&lt;na&gt; non tangere. Quid igitur efficitur, si sapientiae pareas? diuitiae, potestates, opes, honores, imperia, regna uel priuatis uel populis. Sed quoniam de re publica loquimur, sunt inlustriora, quae publice  fiunt, quoniamque eadem est ratio iuris in utroque, de populi sapientia dicendum puto. Ut iam omittam alios, noster hic populus, quem Africanus hesterno sermone a stirpe repetiuit, cuius imperio iam orbis terrae tenetur, iustitia an sapientia est e minimo omnium &lt;maximus factus?&gt; . . .  . . . praeter Arcadas et Atheniensis, qui, credo, timentes hoc interdictum iustitiae ne quando existeret, commenti sunt se de terra tamquam hos ex aruis musculos extitisse.  Ad haec illa dici solent primum ab iis, qui minime sunt in disserendo mali, qui in ea causa eo plus auctoritatis habent, quia, cum de uiro bono quaeritur, quem apertum et simplicem uolumus esse, non sunt in disputando uafri, non ueteratores, non malitiosi; negant enim sapientem idcirco uirum bonum esse, quod eum sua sponte ac per se bonitas et iustitia delectet, sed quod uacua metu, cura, sollicitudine, periculo uita bonorum uirorum sit, contra autem improbis semper aliqui scrupus in animis haereat, semper iis ante oculos iudicia et supplicia uersentur; nullum autem emolumentum esse, nullum iniustitia partum praemium tantum, semper ut timeas, semper ut adesse, semper ut impendere aliquam poenam putes, damna. . . . Lactant .   Diu .  Inst .   5.12.5 Quaero, si duo sint, quorum alter optimus uir, aequissimus, summa iustitia, singulari fide, alter insigni scelere et audacia, et si in eo sit errore ciuitas, ut bonum illum uirum sceleratum, facinorosum, nefarium putet, contra autem,  qui sit improbissimus, existimet esse summa probitate ac fide, proque hac opinione omnium ciuium bonus ille uir uexetur, rapiatur, manus ei denique adferantur, effodiantur oculi, damnetur, uinciatur, uratur, exterminetur egeat, postremo iure etiam optimo omnibus miserrimus esse uideatur, contra autem ille improbus laudetur, colatur, ab omnibus diligatur, omnes ad eum honores, omnia imperia, omnes opes, omnes undique copiae conferantur, uir denique optimus omnium existimatione et dignissimus omni fortuna optima iudicetur, quis tandem erit tam demens, qui dubitet, utrum se esse malit?  Quod in singulis, idem est in populis: nulla est tam stulta ciuitas, quae non iniuste imperare malit quam seruire iuste. Nec uero longius abibo. Consul ego quaesiui, cum uos mihi essetis in consilio, de Numantino foedere. Quis ignorabat Q. Pompeium fecisse foedus, eadem in causa esse Mancinum? alter, uir optimus, etiam suasit rogationem me ex senatus consulto ferente, alter acerrime se defendit. Si pudor quaeritur, si probitas, si fides, Mancinus haec attulit, si ratio, consilium, prudentia, Pompeius antistat. Utrum . . . Gel .   N . A .   1.22.8 Non grauarer, Laeli, nisi et hos uelle putarem et ipse cuperem te quoque aliquam partem huius nostri sermonis attingere, praesertim cum heri  ipse dixeris te nobis etiam superfuturum. Verum id quidem fieri non potest; ne desis, omnes te rogamus. Non .   323 M ,   324 M sed iuuentuti nostrae minime audiendus; quippe, si ita sensit, ut loquitur, est homo impurus; sin aliter, quod malo, oratio est tamen immanis. Lactant .   Diu .  Inst .   6.8.6 Est quidem uera lex recta ratio naturae congruens, diffusa in omnes, constans, sempiterna, quae uocet ad officium iubendo, uetando a fraude deterreat; quae tamen neque probos frustra iubet aut uetat nec improbos iubendo aut uetando mouet. Huic legi nec obrogari fas est neque derogari ex hac aliquid licet neque tota abrogari potest, nec uero aut per senatum aut per populum solui hac lege possumus, neque est quaerendus explanator aut interpres eius alius, nec erit alia lex Romae, alia Athenis, alia nunc, alia posthac, sed et omnes gentes et omni tempore una lex et sempiterna et immutabilis continebit, unusque erit communis quasi magister et imperator omnium deus, ille legis huius inuentor, disceptator, lator; cui qui non parebit, ipse se fugiet ac naturam hominis aspernatus hoc ipso luet maximas poenas, etiamsi cetera supplicia, quae putantur, effugerit. August .   C . D .   22.6 nullum bellum suscipi a ciuitate optima nisi aut pro fide aut pro salute. Sed his poenis quas etiam stultissimi sentiunt, egestate, exilio, uinculis, uerberibus, elabuntur saepe priuati oblata mortis celeritate, ciuitatibus autem mors ipsa poena est, quae uidetur a poena singulos uindicare; debet enim constituta sic  esse ciuitas, ut aeterna sit. Itaque nullus interitus est rei publicae naturalis ut hominis, in quo mors non modo necessaria est, uerum etiam optanda persaepe. Ciuitas autem cum tollitur, deletur, extinguitur, simile est quodam modo, ut parua magnis conferamus, ac si omnis hic mundus intereat et concidat. Isid .   Orig .   18.1.2 sq . Illa iniusta bella sunt, quae sunt sine causa suscepta. Nam extra ulciscendi aut propulsandorum hostium causam bellum geri iustum nullum potest. Nullum bellum iustum habetur nisi denuntiatum, nisi indictum, nisi repetitis rebus. Non .   498 M Noster autem populus sociis defendendis terrarum iam omnium potitus est.  August .   C . D .   19.21 Cur igitur deus homini, animus imperat corpori, ratio libidini ceterisque uitiosis animi partibus? August .   c .  Iul .   4.12.61 An non cernimus optimo cuique dominatum ab ipsa natura cum summa utilitate infirmorum datum? Cur igitur deus homini, animus imperat corpori, ratio libidini iracundiaeque et ceteris uitiosis eiusdem animi partibus? Sed et imperandi et seruiendi sunt dissimilitudines cognoscendae. Nam ut animus corpori dicitur imperare, dicitur etiam libidini, sed corpori ut rex ciuibus suis aut parens liberis, libidini autem ut seruis dominus, quod eam coërcet et frangit, sic regum, sic imperatorum, sic magistratuum, sic patrum, sic populorum imperia ciuibus sociisque praesunt ut corporibus animus, domini autem seruos ita fatigant, ut optima pars animi, id est sapientia, eiusdem animi uitiosas imbecillasque partes, ut libidines, ut iracundias, ut perturbationes ceteras. August .   C . D .   14.23 ut filiis imperari corporis membris propter oboediendi facilitatem, uitiosas uero animi partes ut seruos asperiore imperio coërceri? Non .   109 M Est enim genus iniustae seruitutis, cum ii sunt alterius, qui sui possunt esse; cum autem ii famulantur . . .  Prisc .   GL   2.399 K in quibus adsentior sollicitam et periculosam iustitiam non esse sapientis. Lactant .   Diu .  Inst .   5.18.4 Vult plane uirtus honorem, nec est uirtutis ulla alia merces. . . . Quam tamen illa accipit facile, exigit non acerbe. . . . Huic tu uiro quas diuitias obicies? quae imperia? quae regna? qui ista putat humana, sua bona diuina iudicat. . . . Sed si aut ingrati uniuersi aut  inuidi multi aut inimici potentes suis uirtutem praemiis spoliant, ne illa se multis solaciis oblectat maximeque suo decore se ipsa sustentat. August .   C . D .   22.4 Quorum non corpora sunt in caelum elata; neque enim natura pateretur, ut id, quod esset e terra, nisi in terra maneret. Non .   125 M Numquam uiri fortissimi fortitudinis, inpigritatis, patientiae . . . Non .   132 M Pyrrhi uidelicet largitas Fabricio aut Samnitium copiae Curio defuerunt. Non .   522 M ,   68 M Cuius etiam focum Cato ille noster, cum uenerat ad se in Sabinos, ut ex ipso audiebamus, uisere solebat, apud quem sedens ille Samnitium, quondam hostium, tum iam clientium suorum, dona repudiauerat.  . . . Asia Ti. Gracchus, perseuerauit in ciuibus, sociorum nominisque Latini iura neglexit ac foedera. Quae si consuetudo ac licentia manare coeperit latius imperiumque nostrum ad uim a iure traduxerit, ut, qui adhuc uoluntate nobis oboediunt, terrore teneantur, etsi nobis, qui id aetatis sumus, euigilatum fere est, tamen de posteris nostris et de illa immortalitate rei publicae sollicitor, quae poterat esse perpetua, si patriis uiueretur institutis et moribus.   Quae cum dixisset Laelius, etsi omnes, qui aderant, significabant ab eo se esse admodum delectatos, tamen praeter ceteros Scipio quasi quodam gaudio elatus: Multas tu quidem, inquit, Laeli, saepe causas ita defendisti, ut ego non modo tecum Seruium Galbam, collegam nostrum, quem tu, quoad uixit, omnibus anteponebas, uerum ne Atticorum quidem oratorum quemquam aut sua&lt;uitate&gt;. . . . Non .   262 M duas sibi res, quo minus in uulgus et in foro diceret, confidentiam et uocem, defuisse . . . Sch .  Iuuenal .  Sat .   6.480 inclusorum hominum gemitu mugiebat taurus.  . . . reportare. Ergo illam rem populi, id est rem publicam, quis diceret tum, cum crudelitate unius oppressi essent uniuersi, neque esset unum uinculum iuris nec consensus ac societas coetus, quod est populus? Atque hoc idem Syracusis. Urbs illa praeclara, quam ait Timaeus Graecarum maxumam, omnium autem esse pulcherrimam, arx uisenda, portus usque in sinus oppidi et ad urbis crepidines infusi, uiae latae, porticus, templa, muri nihilo magis efficiebant, Dionysio tenente ut esset illa res publica; nihil enim populi et unius erat populus ipse. Ergo ubi tyrannus est, ibi non uitiosam, ut heri dicebam, sed, ut nunc ratio cogit, dicendum est plane nullam esse rem publicam.  Praeclare quidem dicis, Laelius; etenim uideo iam, quo pergat oratio. S. Vides igitur ne illam quidem, quae tota sit in factionis potestate, posse uere dici rem publicam. L. Sic plane iudico. S. Et rectissime quidem iudicas; quae enim fuit tum Atheniensium res, cum post magnum illud Peloponnesiacum bellum triginta uiri illi urbi iniustissime praefuerunt?  num aut uetus gloria ciuitatis aut species praeclara oppidi aut theatrum, gymnasia, porticus aut propylaea nobilia aut arx aut admiranda opera Phidiae aut Piraeus ille magnificus rem publicam efficiebat? Minime uero, Laelius, quoniam quidem populi res non erat. S. Quid? cum decemuiri Romae sine prouocatione fuerunt tertio illo anno, cum uindicias amisisset ipsa libertas? L. Populi nulla res erat, immo uero id populus egit, ut rem suam recuperaret.  S. Venio nunc ad tertium genus illud, in quo esse uidebuntur fortasse angustiae. Cum per populum agi dicuntur et esse in populi potestate omnia, cum, de quocumque uolt, supplicium sumit multitudo, cum agunt, rapiunt, tenent, dissipant, quae uolunt, pot&lt;esne&gt; tum, Laeli, negare rem &lt;esse&gt; illam p&lt;ub&gt;licam? cum populi sint omnia, quoniam quidem populi esse rem uolumus rem publicam. Tum Laelius: Ac nullam quidem citius negau&lt;e&gt;rim &lt;esse&gt; rem publicam, quam istam, quae tota ....... p.pu......... ni.s.ls.. ..... mo.....obis non placu&lt;it&gt; Syracusis fuisse rem publicam neq&lt;ue&gt; Agrigenti neq&lt;ue&gt; Athenis, cum es&lt;se&gt;nt tyranni, ne&lt;c&gt; hic, cum decemuiri; ne&lt;c&gt; uideo, qui magis in multitudinis dominatu rei publicae nomen appareat, quia primum mihi populus non est, ut tu optime definisti, Scipio, nisi qui consensu iuris continet&lt;u&gt;r, sed est tam tyrannus iste conuentus, quam si esset unus, hoc etiam taetrior, quia nihil ista, quae populi speciem et nomen imitatur, immanius belua est. Nec uero conuenit, cum furiosorum bona legibus in adgnatorum potestate sint, quod eorum iam . . .  . . . dici possint, cur illa sit res publica resque populi, quae sunt dicta de regno. Et multo etiam magis, inquit Mummius; nam in regem potius cadit domini similitudo, quod est unus; plur&lt;es&gt; uero boni in qua re publica rerum potientur, nihil poterit esse illa  beatius. Sed tamen uel regnum malo quam liberum populum; id enim tibi restat genus uitiosissumae rei publicae tertium.  Hic Scipio: Adgnosco, inquit, tuum morem istum, Spuri, auersum a ratione populi; et quamquam potest id lenius ferri, quam tu soles ferre, tamen adsentior nullum esse de tribus his generibus, quod sit probandum minus. Illud tamen non adsentior tibi, praestare regi optimates; si enim sapientia est, quae gubernet rem publicam, quid tandem interest, haec in unone sit an in pluribus? Sed errore quodam fallimur ita disputando; cum enim optumates appellantur, nihil potest uideri praestabilius; quid enim optumo melius cogitari potest? cum autem regis est facta mentio, occurrit animis rex etiam iniustus. Nos autem de iniusto rege nihil loquimur nunc, cum de ipsa regali re publica quaerimus. Quare cogitato Romulum aut Pompilium aut Tullium regem, fortasse non tam illius te rei publicae paenitebit. M. Quam igitur relinquis populari rei publicae laudem? S. Tum ille: Quid? tibi tandem, Spuri, Rhodiorum, apud quos nuper fuimus una, nullane uidetur esse res publica? M. Mihi uero uidetur, et minime quidem uituperanda. S. Recte dicis; sed, si meministi, omnes erant iidem tum de plebe, tum senatores uicissitudinesque habebant, quibus mensibus populari munere fungerentur, quibus senatorio; utrobique autem conuenticium accipiebant, et in theatro et in curia res capitalis et reliquas omnis iudicabant iidem; tantum poterat tantique erat, quanti multitudo, &lt;senatus&gt; . . . </paragraph></page><page id="4"><paragraph>LIBRI III DE RE PUBLICA FRAGMENTA INCERTAE SEDIS Non .   301 M Est igitur quiddam turbulentum in hominibus singulis, quod uel exultat uoluptate uel molestia frangitur. Non .   364 M Sed ut ipsi †seu animum periclitentur sum uident, quid se putent esse facturos. Non .   431 M Poeni primi mercaturis et mercibus suis auaritiam et magnificentiam et inexplebiles cupiditates omnium rerum inportauerunt in Graeciam. Sch .  Iuuenal .  Sat .   10.362 Sardanapallus ille uitiis multo quam nomine ipso deformior. Prisc .   GL   2.255 K nisi si quis Athonem pro monumento uult funditus efficere. Quis enim est Athos aut Olympus tantus? </paragraph></page><page id="5"><paragraph>LIBER QUARTUS Non .   500 M Atque ipsa mens ea, quae futura uidet, praeterita meminit. Lactant .   Diu .  Inst .   5.11.2 Etenim, si nemo est  quin emori malit quam conuerti in aliquam figuram bestiae, quamuis hominis mentem sit habiturus, quanto est miserius in hominis figura animo esse efferato! Mihi quidem tanto uidetur, quanto praestabilior est animus corpore. August .   c .  Iul .   5.12.59 se non putare idem esse arietis et P. Africani bonum. Non .   234 M eademque obiectu suo umbram noctemque efficiat cum ad numerum dierum aptam, tum ad laborum quietem. Non .   343 M Cumque autumno terra se ad concipiendas fruges patefecerit, hieme ad †concipiendas relaxarit, aestiua maturitate alia mitigauerit, alia torruerit. Non .   159 M cum adhibent in pecuda pastores.  . . . gratiam. Quam commode ordines discripti, aetates, classes, equitatus, in quo suffragia sunt etiam senatus, nimis multis iam stulte hanc utilitatem tolli cupientibus, qui nouam largitionem quaerunt aliquo plebei scito reddendorum equorum.  Considerate nunc, cetera quam sint prouisa sapienter ad illam ciuium beate et honeste uiuendi societatem; ea est enim prima causa coëundi, et id hominibus effici ex re publica debet partim institutis, alia legibus. Principio disciplinam puerilem ingenuis, de qua Graeci multum frustra laborarunt, et in qua una Polybius noster hospes nostrorum institutorum neglegentiam accusat, nullam certam aut destinatam legibus aut publice expositam aut unam omnium esse uoluerunt. Nam . . . Seru .   A .   5.546 ad militiam euntibus dari solitos esse custodes, a quibus primo anno regantur.  Non .   20 M non modo ut Spartae, rapere ubi pueri et clepere discunt. Seru .   A .   10.325 opprobrio fuisse adulescentibus, si amatores non haberent.  . . . nudari puberem. Ita sunt alte repetita quasi fundamenta quaedam uerecundiae. Iuuentutis uero exercitatio quam absurda in gymnasiis! quam leuis epheborum illa militia! quam contrectationes et amores soluti et liberi! mitto apud Eleos et Thebanos, apud quos in amore ingenuorum libido etiam permissam habet et solutam licentiam; Lacedaemonii ipsi, cum omnia concedunt in amore iuuenum praeter stuprum, tenui sane muro dissaepiunt id, quod excipiunt; conplexus enim concubitusque permittunt palliis interiectis. Hic Laelius: Praeclare intellego, Scipio, te in iis Graeciae disciplinis, quas reprendis, cum populis nobilissimis malle quam cum tuo Platone luctari, quem ne attingis quidem, praesertim cum . . . Non .   362 M et noster Plato magis etiam quam Lycurgus, omnia qui prorsus iubet esse communia, ne quis ciuis propriam aut suam rem ullam queat dicere. Non .   308 M Ego uero eodem, quo ille Homerum redimitum coronis et delibutum unguentis emittit ex ea urbe, quam sibi ipse fingit. Non .   24 M Censoris iudicium nihil fere damnato nisi ruborem offert. Itaque, ut omnis ea iudicatio uersatur tantum modo in nomine, animaduersio illa ignominia dicta est. Non .   423 M Horum †in seueritatem dicitur inhorruisse primum ciuitas. Non .   499 M Nec uero mulieribus praefectus praeponatur, qui apud Graecos creari solet, sed sit censor, qui uiros doceat moderari uxoribus. Non .   5 M Ita magnam habet uim disciplina uerecundiae; carent temeto omnes mulieres. Non .   306 M Atque etiam si qua erat famosa, ei cognati osculum non ferebant. Non .   23 M Itaque a petendo petulantia, a procando, id est poscendo, procacitas nominata est. Non .   24 M Nolo enim eundem populum imperatorem et portitorem esse terrarum. Optimum autem et in priuatis familiis et in re publica uectigal duco esse parsimoniam. Fides enim nomen ipsum mihi uidetur habere, cum fit, quod dicitur. Non .   194 M In ciue excelso atque  homine nobili blanditiam, adsentationem, ambitionem †meam esse leuitatis. Non .   430 M sq . Admiror, nec rerum solum, sed uerborum etiam elegantiam. Si iurgant, inquit. Beniuolorum concertatio, non lis inimicorum, iurgium dicitur. . . . Iurgare igitur lex putat inter se uicinos, non litigare. Non .   174 M eosdem terminos hominum curae atque uitae, sic pontificio iure sanctitudo sepulturae. Non .   293 M quod insepultos reliquissent eos, quos e mari propter uim tempestatis excipere non potuissent, innocentes necauerint. Non .   519 M nec in hac dissensione suscepi populi causam, sed bonorum. Prisc .   GL   3.76 K Non enim facile ualenti populo resistitur, si aut nihil iuris impertias aut parum. Non .   469 M Cui quidem utinam uere fideliter †abundiente augurauerim. August .   C . D .   2.14 ext . Ad quos cum accessit clamor et adprobatio populi quasi magni cuiusdam et sapientis magistri, quas illi obducunt tenebras, quos inuehunt metus, quas inflammant cupiditates!  August .   C . D .   2.13 Cum artem ludicram scaenamque totam in probro ducerent, genus id hominum non modo honore ciuium reliquorum carere, sed etiam tribu moueri notatione censoria uoluerunt. August .   C . D .   2.9 Numquam comoediae, nisi consuetudo uitae pateretur, probare sua theatris flagitia potuissent. . . . quem illa non adtigit uel potius quem non uexauit? cui pepercit? Esto, populares homines inprobos, in re publica seditiosos, Cleonem, Cleophontem, Hyperbolum laesit. Patiamur, etsi eius modi ciues a censore melius est quam a poëta notari; sed Periclen, cum iam suae ciuitati maxima auctoritate plurimos annos domi et belli praefuisset, uiolari uersibus, et eos agi in scaena non plus decuit, quam si Plautus noster uoluisset aut Naeuius Publio et Gnaeo Scipioni aut Caecilius Marco Catoni male dicere. . . . Nostrae contra duo decim tabulae cum perpaucas res capite sanxissent, in his hanc quoque sanciendam putauerunt, si quis occentauisset siue carmen condidisset, quod infamiam faceret flagitiumue alteri. Praeclare; iudiciis enim magistratuum, disceptationibus legitimis propositam uitam, non poëtarum ingeniis, habere debemus nec probrum audire nisi ea lege, ut respondere liceat et iudicio defendere. . . . ueteribus displicuisse Romanis uel laudari quemquam in scaena uiuum hominem uel uituperari. August .   C . D .   2.11 Aeschines Atheniensis, uir eloquentissimus, cum adulescens tragoedias actitauisset, rem publicam capessiuit, et Aristodemum, tragicum item actorem, maximis de rebus pacis et belli legatum ad Philippum Athenienses saepe miserunt. </paragraph></page><page id="6"><paragraph>LIBER QUINTUS  August .   C . D .   2.21,  Non .   417 M Moribus antiquis res stat Romana uirisque, quem quidem ille uersum uel breuitate uel ueritate tamquam ex oraculo mihi quodam esse effatus uidetur. Nam neque uiri, nisi ita morata ciuitas fuisset, neque mores, nisi hi uiri praefuissent, aut fundare aut tam diu tenere potuissent tantam et tam fuse lateque imperantem rem publicam. Itaque ante nostram memoriam et mos ipse patrius praestantes uiros adhibebat, et ueterem morem ac maiorum instituta retinebant excellentes uiri. Nostra uero aetas cum rem publicam sicut picturam accepisset egregiam, sed iam euanescentem uetustate, non modo eam coloribus eisdem, quibus fuerat, renouare neglexit, sed ne id quidem curauit, ut formam saltem eius et extrema tamquam liniamenta seruaret. Quid enim manet ex antiquis moribus, quibus ille dixit rem stare Romanam? quos ita obliuione obsoletos uidemus, ut non modo non colantur, sed iam ignorentur. Nam de uiris quid dicam? Mores enim ipsi interierunt uirorum penuria, cuius tanti mali non modo reddenda ratio nobis, sed etiam tamquam reis capitis quodam modo dicenda causa est. Nostris enim uitiis, non casu aliquo, rem publicam uerbo retinemus, re ipsa uero iam pridem amisimus.  &lt;nihil esse tam&gt; regale quam explanationem aequitatis, in qua iuris erat interpretatio, quod ius  priuati petere solebant a regibus, ob easque causas agri arui et arbusti et pascui lati atque uberes definiebantur, qui essent regii [qui] colerenturque sine regum opera et labore, ut eos nulla priuati negotii cura a populorum rebus abduceret. Nec uero quisquam priuatus erat disceptator aut arbiter litis, sed omnia conficiebantur iudiciis regiis. Et mihi quidem uidetur Numa noster maxime tenuisse hunc morem ueterem Graeciae regum. Nam ceteri, etsi hoc quoque munere fungebantur, magnam tamen partem bella gesserunt et eorum iura coluerunt; illa autem diuturna pax Numae mater huic urbi iuris et religionis fuit, qui legum etiam scriptor fuisset, quas scitis extare, quod quidem huius ciuis proprium, de quo agimus. . . . Non .   497 M sed tamen ut bono patri familias colendi, aedificandi, ratiocinandi quidam usus opus est.  . . . &lt;ra&gt;dicum seminumque cognoscere num te offendet? M. Nihil, si modo opus extabit. S. Num id studium censes esse uilici? M. Minime; quippe cum agri culturam saepissime opera deficiat. S. Ergo, ut uilicus naturam agri nouit, dispensator litteras scit, uterque autem se a scientiae delectatione ad efficiendi utilitatem refert, sic noster hic rector studuerit sane iuri et legibus cognoscendis, fontis quidem earum utique perspexerit, sed se responsitando et lectitando et scriptitando ne impediat, ut quasi dispensare rem publicam et in ea quodam modo uilicare possit, summi iuris peritissimus, sine quo iustus esse nemo potest, ciuilis non inperitus, sed ita, ut astrorum gubernator, physicorum medicus; uterque enim illis ad artem suam utitur, sed se a suo munere non inpedit. Illud autem uidebit hic uir . . .  . . . &lt;ciui&gt;tatibus, in quibus expetunt laudem optumi et decus, ignominiam fugiunt ac dedecus. Nec uero tam metu poenaque terrentur, quae est consti tuta legibus, quam uerecundia, quam natura homini dedit quasi quendam uituperationis non iniustae timorem. Hanc ille rector rerum publicarum auxit opinionibus perfecitque institutis et disciplinis, ut pudor ciuis non minus a delictis arceret quam metus. Atque haec quidem ad laudem pertinent, quae dici latius uberiusque potuerunt.  Ad uitam autem usumque uiuendi ea discripta ratio est iustis nuptiis, legitimis liberis, sanctis penatium deorum Larumque familiarium sedibus, ut omnes et communibus commodis et suis uterentur, nec bene uiui sine bona re publica posset nec esse quicquam ciuitate bene constituta beatius. Quocirca permirum mihi uideri solet, quae sit tanta doc . . . Cic .   Att .   8.11.1 Ut enim gubernatori cursus secundus, medico salus, imperatori uictoria, sic huic moderatori rei publicae beata ciuium uita proposita est, ut opibus firma, copiis locuples, gloria ampla, uirtute honesta sit; huius enim operis maximi inter homines atque optimi illum esse perfectorem uolo. August .   epist .   104.7 Et ubi est, quod et uestrae litterae illum laudant patriae rectorem, qui populi utilitati magis consulat quam uoluntati? August .   C . D .   5.13 alendum esse gloria . . . maiores suos multa mira atque praeclara gloriae cupiditate fecisse. P .  Pictau .  Bibl .  Lugd .   22.824 principem ciuitatis gloria esse alendum, et tam diu stare  rem publicam, quam diu ab omnibus honor principi exhiberetur. Non .   233 M Tum uirtute, labore, industria tueretur summi uiri indolem, nisi nimis animose ferox natura illum nescio quo . . . Non .   201 M quae uirtus fortitudo uocatur, in qua est magnitudo animi, mortis dolorisque magna contemptio. Non .   337 M Marcellus ut acer et pugnax, Maximus ut consideratus et lentus. Char .   GL   1.139 K orbi terrarum comprehensos . . . Non .   37 M quod molestiis senectutis suae uestras familias impertire posset. Gel .   N . A .   12.2.6  sq . ut Menelao Laconi quaedam fuit suauiloquens iucunditas . . . breuiloquentiam in dicendo colat. Amm .  Marc .   30.4.10 Cumque nihil tam incorruptum esse debeat in re publica quam suffragium, quam sententia, non intellego, cur, qui ea pecunia corruperit, poena dignus sit, qui eloquentia, laudem etiam ferat. Mihi quidem hoc plus  mali facere uidetur, qui oratione, quam qui pretio iudicem corrumpit, quod pecunia corrumpere pudentem nemo potest, dicendo potest. Non .   521 M Quae cum Scipio dixisset, admodum probans Mummius; erat enim odio †quorum rhetorum inbutus . . . C . anon . Verg . G .  I ,   2.348 Band . tum in optimam segetem praeclara essent sparsa semina.</paragraph></page><page id="7"><paragraph>LIBER SEXTUS Non .   42 M Totam igitur expectas prudentiam huius rectoris, quae ipsum nomen hoc nacta est ex prouidendo. Non .   256 M Quam ob rem se comparet hic ciuis ita necesse est, ut sit contra haec, quae statum ciuitatis permouent, semper armatus. Non .   25 M ,  Seru .   A .   1.149 Eaque dissensio ciuium, quod seorsum eunt alii ad alios, seditio dicitur. Non .   519 M Et uero in dissensione ciuili, cum boni plus quam multi ualent, expendendos ciuis, non numerandos puto. Non .   424 M Graues enim do minae cogitationum lubidines infinita quaedam cogunt atque imperant, quae quia nec expleri nec satiari ullo modo possunt, ad omne facinus inpellunt eos, quos inlecebris suis incenderunt. Non .   492 M qui contuderit eius uim et ecfrenatam illam ferociam. Gel .   N . A .   7.16.11,  Non .   290 M Quod quidem eo fuit maius, quia, cum causa pari collegae essent, non modo inuidia pari non erant, sed etiam Claudii inuidiam Gracchi caritas deprecabatur. Non .   409 M Qui †numero optumatum et principum optulit is uocibus et grauitatis suae liquit illum tristem et plenum dignitatis sonum. Non .   501 M ut, quem ad modum scribit ille, cotidiano in forum mille hominum cum palliis conchylio tinctis descenderent. Non .   517 M in his, ut meministis, concursu leuissimae multitudinis et aere congesto funus desubito esset ornatum. Non .   512 M ,  Prisc .   GL   3.70 K Firmiter enim maiores nostri stabilita matrimonia esse uoluerunt. Non .   398 M Oratio Laelii, quam omnes habemus in manibus, quam simpuuia pontificum dis immortalibus grata sint Samiaeque, ut is scribit, capudines. Eulog .   somn .  Scip .   401 Or . . . . qui rogo impositus reuixisset multaque de inferis secreta narrasset . . . haec, quae de animae immortalitate dicerentur caeloque, &lt;non&gt;  somniantium philosophorum esse commenta nec fabulas incredibiles, quas Epicurei derident, sed prudentium coniecturas. August .   C . D .   22.28 ut eum lusisse potius quam †quod id uerum esse adfirmet dicere uoluisse. Macr .   Sat .   1.4.2 sq . Sed quamquam sapientibus conscientia ipsa factorum egregiorum amplissimum uirtutis est praemium, tamen illa diuina uirtus non statuas plumbo inhaerentes nec triumphos arescentibus laureis, sed stabiliora quaedam et uiridiora praemiorum genera desiderat. Quae tandem ista sunt, inquit Laelius? Tum Scipio: Patimini me, quoniam tertium diem iam feriati sumus . . . SOMNIUM  Cum in Africam uenissem M'. Manilio consuli ad quartam legionem tribunus, ut scitis, militum, nihil mihi fuit potius, quam ut Masinissam conuenirem regem, familiae nostrae iustis de causis amicissimum. Ad quem ut ueni, conplexus me senex conlacrimauit aliquantoque post suspexit ad caelum et: Grates, inquit, tibi ago, summe Sol, uobisque, reliqui Caelites, quod, ante quam ex hac uita migro, conspicio in meo regno et his tectis P. Cornelium Scipionem, cuius ego nomine ipso recreor; itaque numquam ex animo meo discedit illius optimi atque inuictissimi uiri memoria. Deinde ego illum de suo regno, ille me de nostra re  publica percontatus est, multisque uerbis ultro citroque habitis ille nobis consumptus est dies.  Post autem apparatu regio accepti sermonem in multam noctem produximus, cum senex nihil nisi de Africano loqueretur omniaque eius non facta solum, sed etiam dicta meminisset. Deinde, ut cubitum discessimus, me et de uia fessum, et qui ad multam noctem uigilassem, artior quam solebat somnus complexus est. Hic mihi (credo equidem ex hoc, quod eramus locuti; fit enim fere, ut cogitationes sermonesque nostri pariant aliquid in somno tale, quale de Homero scribit Ennius, de quo uidelicet saepissime uigilans solebat cogitare et loqui) Africanus se ostendit ea forma, quae mihi ex imagine eius quam ex ipso erat notior; quem ubi agnoui, equidem cohorrui, sed ille: Ades, inquit, animo et omitte timorem, Scipio, et, quae dicam, trade memoriae.  Videsne illam urbem, quae parere populo Romano coacta per me renouat pristina bella nec potest quiescere? (ostendebat autem Karthaginem de excelso et pleno stellarum illustri et claro quodam loco) ad quam tu oppugnandam nunc uenis paene miles. Hanc hoc biennio consul euertes, eritque cognomen id tibi per te partum, quod habes adhuc a nobis hereditarium. Cum autem Karthaginem deleueris, triumphum egeris censorque fueris et obieris legatus Aegyptum, Syriam, Asiam, Graeciam, deligere iterum consul absens bellumque maximum conficies, Numantiam excindes. Sed cum eris curru in Capitolium inuectus, offendes rem publicam consiliis perturbatam nepotis mei.  Hic tu, Africane, ostendas oportebit patriae lumen animi, ingenii consiliique tui. Sed eius temporis ancipitem uideo quasi fatorum uiam. Nam cum aetas tua septenos octiens solis anfractus reditusque conuerterit, duoque ii numeri, quorum uterque plenus alter altera de causa habetur, circuitu naturali summam tibi fatalem confecerint, in te unum atque in  tuum nomen se tota conuertet ciuitas, te senatus, te omnes boni, te socii, te Latini intuebuntur, tu eris unus, in quo nitatur ciuitatis salus, ac, ne multa, dictator rem publicam constituas oportet, si impias propinquorum manus effugeris. Hic cum exclamasset Laelius ingemuissentque uehementius ceteri, leniter arridens Scipio: St! quaeso, inquit, ne me e somno excitetis, et parumper audite cetera.  Sed quo sis, Africane, alacrior ad tutandam rem publicam, sic habeto: omnibus, qui patriam conseruauerint, adiuuerint, auxerint, certum esse in caelo definitum locum, ubi beati aeuo sempiterno fruantur; nihil est enim illi principi deo, qui omnem mundum regit, quod quidem in terris fiat, acceptius quam concilia coetusque hominum iure sociati, quae ciuitates appellantur; harum rectores et conseruatores hinc profecti huc reuertuntur.  Hic ego, etsi eram perterritus non tam mortis metu quam insidiarum a meis, quaesiui tamen, uiueretne ipse et Paulus pater et alii, quos nos extinctos arbitraremur. Immo uero, inquit, hi uiuunt, qui e corporum uinculis tamquam e carcere euolauerunt, uestra uero, quae dicitur, uita mors est. Quin tu aspicis ad te uenientem Paulum patrem? Quem ut uidi, equidem uim lacrimarum profudi, ille autem me complexus atque osculans flere prohibebat.  Atque ego ut primum fletu represso loqui posse coepi, Quaeso, inquam, pater sanctissime atque optime, quoniam haec est uita, ut Africanum audio dicere, quid moror in terris? quin huc ad uos uenire propero? Non est ita, inquit ille. Nisi enim deus is, cuius hoc templum est omne, quod conspicis, istis te corporis custodiis liberauerit, huc tibi aditus patere non potest. Homines enim sunt hac lege generati, qui tuerentur illum globum, quem in hoc templo medium uides, quae terra dicitur, iisque animus datus est ex illis sempiternis ignibus, quae sidera et stellas uocatis,  quae globosae et rotundae, diuinis animatae mentibus, circulos suos orbesque conficiunt celeritate mirabili. Quare et tibi, Publi, et piis omnibus retinendus animus est in custodia corporis nec iniussu eius, a quo ille est uobis datus, ex hominum uita migrandum est, ne munus humanum adsignatum a deo defugisse uideamini. Sed sic, Scipio, ut auus hic tuus, ut ego, qui te genui, iustitiam cole et pietatem, quae cum magna in parentibus et propinquis, tum in patria maxima est; ea uita uia est in caelum et in hunc coetum eorum, qui iam uixerunt et corpore laxati illum incolunt locum, quem uides, (erat autem is splendidissimo candore inter flammas circus elucens) quem uos, ut a Graiis accepistis, orbem lacteum nuncupatis; ex quo omnia mihi contemplanti praeclara cetera et mirabilia uidebantur. Erant autem eae stellae, quas numquam ex hoc loco uidimus, et eae magnitudines omnium, quas esse numquam suspicati sumus, ex quibus erat ea minima, quae ultima a caelo, citima &lt;a&gt; terris luce lucebat aliena. Stellarum autem globi terrae magnitudinem facile uincebant. Iam ipsa terra ita mihi parua uisa est, ut me imperii nostri, quo quasi punctum eius attingimus, paeniteret.  Quam cum magis intuerer, Quaeso, inquit Africanus, quousque humi defixa tua mens erit? Nonne aspicis, quae in templa ueneris? Nouem tibi orbibus uel potius globis conexa sunt omnia, quorum unus est caelestis, extumus, qui reliquos omnes complectitur, summus ipse deus arcens et continens ceteros; in quo sunt infixi illi, qui uoluuntur, stellarum cursus sempiterni; cui subiecti sunt septem, qui uersantur retro contrario motu atque caelum; ex quibus unum globum possidet illa, quam in terris Saturniam nominant. Deinde est hominum generi prosperus et salutaris ille fulgor, qui dicitur Iouis; tum rutilus horribilisque terris, quem Martium dicitis; deinde subter mediam fere regionem sol obtinet,  dux et princeps et moderator luminum reliquorum, mens mundi et temperatio, tanta magnitudine, ut cuncta sua luce lustret et compleat. Hunc ut comites consequuntur Veneris alter, alter Mercurii cursus, in infimoque orbe luna radiis solis accensa conuertitur. Infra autem iam nihil est nisi mortale et caducum praeter animos munere deorum hominum generi datos, supra lunam sunt aeterna omnia. Nam ea, quae est media et nona, tellus, neque mouetur et infima est, et in eam feruntur omnia nutu suo pondera.  Quae cum intuerer stupens, ut me recepi, Quid? hic, inquam, quis est, qui conplet aures meas tantus et tam dulcis sonus? Hic est, inquit, ille, qui interuallis disiunctus inparibus, sed tamen pro rata parte ratione distinctis inpulsu et motu ipsorum orbium efficitur et acuta cum grauibus temperans uarios aequabiliter concentus efficit; nec enim silentio tanti motus incitari possunt, et natura fert, ut extrema ex altera parte grauiter, ex altera autem acute sonent. Quam ob causam summus ille caeli stellifer cursus, cuius conuersio est concitatior, acuto et excitato mouetur sono, grauissimo autem hic lunaris atque infimus; nam terra nona inmobilis manens una sede semper haeret complexa medium mundi locum. Illi autem octo cursus, in quibus eadem uis est duorum, septem efficiunt distinctos interuallis sonos, qui numerus rerum omnium fere nodus est; quod docti homines neruis imitati atque cantibus aperuerunt sibi reditum in hunc locum, sicut alii, qui praestantibus ingeniis in uita humana diuina studia coluerunt. Hoc sonitu oppletae aures hominum obsurduerunt; nec est ullus hebetior sensus in uobis, sicut, ubi Nilus ad illa, quae Catadupa nominantur, praecipitat ex altissimis montibus, ea gens, quae illum locum adcolit, propter magnitudinem sonitus sensu audiendi caret. Hic uero tantus est totius mundi incitatissima conuersione sonitus, ut eum aures hominum capere non possint,  sicut intueri solem aduersum nequitis, eiusque radiis acies uestra sensusque uincitur. Haec ego admirans referebam tamen oculos ad terram identidem.  Tum Africanus: Sentio, inquit, te sedem etiam nunc hominum ac domum contemplari; quae si tibi parua, ut est, ita uidetur, haec caelestia semper spectato, illa humana contemnito. Tu enim quam celebritatem sermonis hominum aut quam expetendam consequi gloriam potes? Vides habitari in terra raris et angustis in locis et in ipsis quasi maculis, ubi habitatur, uastas solitudines interiectas, eosque, qui incolunt terram, non modo interruptos ita esse, ut nihil inter ipsos ab aliis ad alios manare possit, sed partim obliquos, partim transuersos, partim etiam aduersos stare uobis; a quibus expectare gloriam certe nullam potestis.  Cernis autem eandem terram quasi quibusdam redimitam et circumdatam cingulis, e quibus duos maxime inter se diuersos et caeli uerticibus ipsis ex utraque parte subnixos obriguisse pruina uides, medium autem illum et maximum solis ardore torreri. Duo sunt habitabiles, quorum australis ille, in quo qui insistunt, aduersa uobis urgent uestigia, nihil ad uestrum genus; hic autem alter subiectus aquiloni, quem incolitis, cerne quam tenui uos parte contingat. Omnis enim terra, quae colitur a uobis, angustata uerticibus, lateribus latior, parua quaedam insula est circumfusa illo mari, quod Atlanticum, quod magnum, quem Oceanum appellatis in terris, qui tamen tanto nomine quam sit paruus, uides. Ex his ipsis cultis notisque terris num aut tuum aut cuiusquam nostrum nomen uel Caucasum hunc, quem cernis, transcendere potuit uel illum Gangen tranatare? Quis in reliquis orientis aut obeuntis solis ultimis aut aquilonis austriue partibus tuum nomen audiet? quibus amputatis cernis profecto quantis in angustiis uestra se gloria dilatari uelit. Ipsi autem, qui de nobis loquuntur, quam loquentur diu?   Quin etiam si cupiat proles illa futurorum hominum deinceps laudes unius cuiusque nostrum a patribus acceptas posteris prodere, tamen propter eluuiones exustionesque terrarum, quas accidere tempore certo necesse est, non modo [non] aeternam, sed ne diuturnam quidem gloriam adsequi possumus. Quid autem interest ab iis, qui postea nascentur, sermonem fore de te, cum ab iis nullus fuerit, qui ante nati sunt? qui nec pauciores et certe meliores fuerunt uiri, praesertim cum apud eos ipsos, a quibus audiri nomen nostrum potest, nemo unius anni memoriam consequi possit. Homines enim populariter annum tantum modo solis, id est unius astri, reditu metiuntur; cum autem ad idem, unde semel profecta sunt, cuncta astra redierint eandemque totius caeli discriptionem longis interuallis rettulerint, tum ille uere uertens annus appellari potest; in quo uix dicere audeo quam multa hominum saecula teneantur. Namque ut olim deficere sol hominibus exstinguique uisus est, cum Romuli animus haec ipsa in templa penetrauit, quandoque ab eadem parte sol eodemque tempore iterum defecerit, tum signis omnibus ad principium stellisque reuocatis expletum annum habeto; cuius quidem anni nondum uicesimam partem scito esse conuersam.  Quocirca si reditum in hunc locum desperaueris, in quo omnia sunt magnis et praestantibus uiris, quanti tandem est ista hominum gloria, quae pertinere uix ad unius anni partem exiguam potest? Igitur alte spectare si uoles atque hanc sedem et aeternam domum contueri, neque te sermonibus uulgi dedideris nec in praemiis humanis spem posueris rerum tuarum; suis te oportet inlecebris ipsa uirtus trahat ad uerum decus, quid de te alii loquantur, ipsi uideant, sed loquentur tamen. Sermo autem omnis ille et angustiis cingitur iis regionum, quas uides, nec umquam de ullo perennis fuit et obruitur hominum interitu et obliuione posteritatis extinguitur.   Quae cum dixisset, Ego uero, inquam, Africane, siquidem bene meritis de patria quasi limes ad caeli aditum patet, quamquam a pueritia uestigiis ingressus patris et tuis decori uestro non defui, nunc tamen tanto praemio exposito enitar multo uigilantius. Et ille: Tu uero enitere et sic habeto, non esse te mortalem, sed corpus hoc; nec enim tu is es, quem forma ista declarat, sed mens cuiusque is est quisque, non ea figura, quae digito demonstrari potest. Deum te igitur scito esse, siquidem est deus, qui uiget, qui sentit, qui meminit, qui prouidet, qui tam regit et moderatur et mouet id corpus, cui praepositus est, quam hunc mundum ille princeps deus; et ut mundum ex quadam parte mortalem ipse deus aeternus, sic fragile corpus animus sempiternus mouet.  Nam quod semper mouetur, aeternum est; quod autem motum adfert alicui, quodque ipsum agitatur aliunde, quando finem habet motus, uiuendi finem habeat necesse est. Solum igitur, quod sese mouet, quia numquam deseritur a se, numquam ne moueri quidem desinit; quin etiam ceteris, quae mouentur, hic fons, hoc principium est mouendi. Principii autem nulla est origo; nam ex principio oriuntur omnia, ipsum autem nulla ex re alia nasci potest; nec enim esset id principium, quod gigneretur aliunde; quodsi numquam oritur, ne occidit quidem umquam. Nam principium exstinctum nec ipsum ab alio renascetur nec ex se aliud creabit, siquidem necesse est a principio oriri omnia. Ita fit, ut motus principium ex eo sit, quod ipsum a se mouetur; id autem nec nasci potest nec mori; uel concidat omne caelum omnisque natura et consistat necesse est nec uim ullam nanciscatur, qua a primo inpulsa moueatur.  Cum pateat igitur aeternum id esse, quod a se ipso moueatur, quis est, qui hanc naturam animis esse tributam neget? Inanimum est enim omne, quod pulsu agitatur externo; quod autem est animal, id motu  cietur interiore et suo; nam haec est propria natura animi atque uis; quae si est una ex omnibus, quae sese moueat, neque nata certe est et aeterna est. Hanc tu exerce optimis in rebus! sunt autem optimae curae de salute patriae, quibus agitatus et exercitatus animus uelocius in hanc sedem et domum suam peruolabit; idque ocius faciet, si iam tum, cum erit inclusus in corpore, eminebit foras et ea, quae extra erunt, contemplans quam maxime se a corpore abstrahet. Namque eorum animi, qui se corporis uoluptatibus dediderunt earumque se quasi ministros praebuerunt inpulsuque libidinum uoluptatibus oboedientium deorum et hominum iura uiolauerunt, corporibus elapsi circum terram ipsam uolutantur nec hunc in locum nisi multis exagitati saeculis reuertuntur. Ille discessit; ego somno solutus sum.</paragraph></page><page id="8"><paragraph>LIBRORUM DE RE PUBLICA INCERTORUM FRAGMENTA Non .   321 M idque ipsa natura non inuitaret solum, sed etiam cogeret. Diom .   GL   1.339 K nitito Diom .   GL   1.374 K excellunt Seru .   A .   6.877 Fanni, causa difficilis laudare puerum; non enim res laudanda, sed spes est. Lactant .   Diu .  Inst .   1.18.11 Si fas endo plagas caelestum ascendere cuiquam est, Mi soli caeli maxima porta patet, . . . Est uero, Africane; nam et Herculi eadem ista porta patuit. Sen .   Ep .   108.32 sq . reapse . . . sepse . . . Quoniam sumus ab ipsa calce eius interpellatione reuocati. . . . cui nemo ciuis neque hostis Quiuit pro factis reddere par pretium. Anon .  Parad .  Koronne ,  Bielowsk Quicumque epulis et conuiuiis et sumptibus existimationem hominum sibi conciliant, palam ostendunt sibi uerum decus, quod ex uirtute ac dignitate nascitur, deficere. Cod .  ms .   458  p .82  bib .  Ossol . leniter atque placide fides, non ui et impetu, concuti debere . . .</paragraph></page></document>