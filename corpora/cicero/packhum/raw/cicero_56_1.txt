<table>
          <script>targetHit=0;</script>
          <tr class="title first  date"><td>xvi Kal<span class="snum">.</span> Febr<span class="snum">.</span> <span class="snum">56</span></td><td></td></tr><tr class="title last  "><td>&lt;M. CICERO S. D. P. LENTULO PRO COS.&gt;</td><td></td></tr><tr><td>Id. Ian. in senatu nihil est confectum propterea quod dies</td><td>1.2.1.1</td></tr><tr><td>magna ex parte consumptus est altercatione Lentuli consulis</td><td></td></tr><tr><td>et Canini tribuni pl. eo die nos quoque multa verba fecimus</td><td></td></tr><tr><td>maximeque visi sumus senatum commemoratione tuae</td><td></td></tr><tr><td>voluntatis erga illum ordinem permovere. itaque postridie</td><td>5</td></tr><tr><td>placuit ut breviter sententias diceremus. videbatur enim</td><td></td></tr><tr><td>reconciliata nobis voluntas esse senatus, quod cum dicendo</td><td></td></tr><tr><td>tum singulis appellandis rogandisque perspexeram. itaque</td><td></td></tr><tr><td>cum sententia prima Bibuli pronuntiata esset, ut tres legati</td><td></td></tr><tr><td>regem reducerent, secunda Hortensi, ut tu sine exercitu</td><td>10</td></tr><tr><td>reduceres, tertia Volcaci, ut Pompeius reduceret, postulatum</td><td></td></tr><tr><td>est ut Bibuli sententia divideretur. quatenus de religione </td><td></td></tr><tr><td>dicebat, cui quidem rei iam obsisti non poterat, Bibulo</td><td></td></tr><tr><td>adsensum est; de tribus legatis frequentes ierunt in alia</td><td></td></tr><tr><td>omnia. proxima erat Hortensi sententia, cum Lupus tribunus</td><td>2.1</td></tr><tr><td>pl., quod ipse de Pompeio rettulisset, intendere coepit ante</td><td></td></tr><tr><td>se oportere discessionem facere quam consules. eius orationi</td><td></td></tr><tr><td>vehementer ab omnibus reclamatum est; erat enim et iniqua</td><td></td></tr><tr><td>et nova. consules neque concedebant neque valde repugna-</td><td>5</td></tr><tr><td>bant; diem consumi volebant, id quod est factum. per-</td><td></td></tr><tr><td>spiciebant enim in Hortensi sententiam multis partibus pluris</td><td></td></tr><tr><td>ituros, quamquam aperte ut Volcacio adsentirentur multi</td><td></td></tr><tr><td>rogabantur, atque id ipsum consulibus invitis; nam ii Bibuli</td><td></td></tr><tr><td>sententiam valere cupierant. hac controversia usque ad</td><td>3.1</td></tr><tr><td>noctem ducta senatus dimissus est. </td><td></td></tr><tr><td>  Ego eo die casu apud Pompeium cenavi nactusque tempus</td><td></td></tr><tr><td>hoc magis idoneum quam umquam antea, quod post tuum</td><td></td></tr><tr><td>discessum is dies honestissimus nobis fuerat in senatu, ita sum</td><td>5</td></tr><tr><td>cum illo locutus ut mihi viderer animum hominis ab omni</td><td></td></tr><tr><td>alia cogitatione ad tuam dignitatem tuendam traducere.</td><td></td></tr><tr><td>quem ego ipsum cum audio, prorsus eum libero omni</td><td></td></tr><tr><td>suspicione cupiditatis; cum autem eius familiaris omnium</td><td></td></tr><tr><td>ordinum video, perspicio, id quod iam omnibus est apertum,</td><td>10</td></tr><tr><td>totam rem istam iam pridem a certis hominibus non invito</td><td></td></tr><tr><td>rege ipso consiliariisque eius esse corruptam. </td><td></td></tr><tr><td>  Haec scripsi a. d. XVI Kal. Febr. ante lucem. eo die</td><td>4.1</td></tr><tr><td>senatus erat futurus. nos in senatu, quem ad modum spero,</td><td></td></tr><tr><td>dignitatem nostram, ut potest in tanta hominum perfidia et</td><td></td></tr><tr><td>iniquitate, retinebimus. quod ad popularem rationem attinet,</td><td></td></tr><tr><td>hoc videmur esse consecuti, ut ne quid agi cum populo aut</td><td>5</td></tr><tr><td>salvis auspiciis aut salvis legibus aut denique sine vi posset. </td><td></td></tr><tr><td>de his rebus pridie quam haec scripsi senatus auctoritas</td><td></td></tr><tr><td>gravissima intercessit; cui cum Cato et Caninius inter-</td><td></td></tr><tr><td>cessissent, tamen est perscripta. eam ad te missam esse</td><td></td></tr><tr><td>arbitror. de ceteris rebus quicquid erit actum scribam ad te et</td><td>10</td></tr><tr><td>ut quam rectissime agatur omni mea cura, opera, diligentia,</td><td></td></tr><tr><td>gratia providebo.</td><td></td></tr>
        </table>