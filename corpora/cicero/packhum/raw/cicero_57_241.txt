<table>
          <script>targetHit=0;</script>
          <tr class="title first  date"><td>med<span class="snum">.</span> Mart<span class="snum">.</span> <span class="snum">47(?)</span></td><td></td></tr><tr class="title last  "><td>CICERO ATTICO SAL.</td><td></td></tr><tr><td>A Murenae liberto nihil adhuc acceperam litterarum. P. Siser</td><td>11.13.1.1</td></tr><tr><td>reddiderat eas quibus rescribo. de Servi patris litteris quod</td><td></td></tr><tr><td>scribis, itemque in Syriam venisse quod ais esse qui</td><td></td></tr><tr><td>nuntient, ne id quidem verum est. quod certiorem te vis fieri</td><td></td></tr><tr><td>quo quisque in me animo sit aut fuerit eorum qui huc venerunt,</td><td>5</td></tr><tr><td>neminem alieno intellexi. sed quantum id mea intersit existi-</td><td></td></tr><tr><td>mare te posse certo scio. mihi cum omnia sint intolerabilia ad </td><td></td></tr><tr><td>dolorem, tum maxime quod in eam causam venisse me video</td><td></td></tr><tr><td>ut sola utilia mihi esse videantur quae semper nolui. </td><td></td></tr><tr><td>  P. Lentulum patrem Rhodi esse aiunt, Alexandriae filium,</td><td>10</td></tr><tr><td>Rhodoque Alexandriam C. Cassium profectum esse constat. </td><td></td></tr><tr><td>  Quintus mihi per litteras satis facit multo asperioribus verbis</td><td>2.1</td></tr><tr><td>quam cum gravissime accusabat. ait enim se ex litteris tuis</td><td></td></tr><tr><td>intellegere tibi non placere quod ad multos de me asperius</td><td></td></tr><tr><td>scripserit, itaque se paenitere quod animum tuum offenderit;</td><td></td></tr><tr><td>sed se iure fecisse. deinde perscribit spurcissime quas ob causas</td><td>5</td></tr><tr><td>fecerit. sed neque hoc tempore nec antea patefecisset odium</td><td></td></tr><tr><td>suum in me, nisi omnibus rebus me esse oppressum videret.</td><td></td></tr><tr><td>atque utinam vel nocturnis, quem ad modum tu scripseras,</td><td></td></tr><tr><td>itineribus propius te accessissem! nunc nec ubi nec quando te</td><td></td></tr><tr><td>sim visurus possum suspicari. </td><td>10</td></tr><tr><td>  De coheredibus Fufidianis, nihil fuit quod ad me scriberes;</td><td>3.1</td></tr><tr><td>nam et aequum postulant et quicquid egisses recte esse actum</td><td></td></tr><tr><td>putarem. </td><td></td></tr><tr><td>  De fundo Frusinati redimendo iam pridem intellexisti</td><td>4.1</td></tr><tr><td>voluntatem meam. etsi tum meliore loco res erant nostrae</td><td></td></tr><tr><td>neque tam mihi desperatum iri videbantur, tamen in eadem</td><td></td></tr><tr><td>sum voluntate. id quem ad modum fiat tu videbis. et velim,</td><td></td></tr><tr><td>quod poteris, consideres ut sit unde nobis suppeditentur</td><td>5</td></tr><tr><td>sumptus necessarii. si quas habuimus facultates, eas Pompeio</td><td></td></tr><tr><td>tum cum id videbamur sapienter facere detulimus. itaque tum</td><td></td></tr><tr><td>et a tuo vilico sumpsimus et aliunde mutuati sumus cum</td><td></td></tr><tr><td>Quintus queritur per litteras sibi nos nihil dedisse, qui neque ab</td><td></td></tr><tr><td>illo rogati sumus neque ipsi eam pecuniam aspeximus. sed</td><td>10</td></tr><tr><td>velim videas quid sit quod confici possit quidque mihi de</td><td></td></tr><tr><td>omnibus des consili; et causam nosti.  </td><td></td></tr><tr><td>  Plura ne scribam dolore impedior. si quid erit quod ad quos</td><td>5.1</td></tr><tr><td>scribendum meo nomine putes, velim, ut soles, facias, quo-</td><td></td></tr><tr><td>tiensque habebis cui des ad me litteras nolim praetermittas.</td><td></td></tr><tr><td>vale.</td><td></td></tr>
        </table>