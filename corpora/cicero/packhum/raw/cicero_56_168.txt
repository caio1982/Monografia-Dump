<table>
          <script>targetHit=0;</script>
          <tr class="title first  date"><td>interc<span class="snum">.</span> priore <span class="snum">46(?)</span> Romae</td><td></td></tr><tr class="title last  "><td>CICERO PAETO S.</td><td></td></tr><tr><td>Duabus tuis epistulis respondebo: uni quam quadriduo ante</td><td>9.15.1.1</td></tr><tr><td>acceperam a Zetho, alteri quam attulerat Phileros tabellarius. </td><td></td></tr><tr><td>  Ex prioribus tuis litteris intellexi pergratam tibi esse</td><td></td></tr><tr><td>curam meam valetudinis tuae, quam tibi perspectam esse</td><td></td></tr><tr><td>gaudeo; sed mihi crede, non perinde ut est reapse ex litteris</td><td>5</td></tr><tr><td>perspicere potuisti. nam cum a satis multis (non enim possum</td><td></td></tr><tr><td>aliter dicere) et coli me videam et diligi, nemo est illorum</td><td></td></tr><tr><td>omnium mihi te iucundior. nam quod me amas, quod id et</td><td></td></tr><tr><td>iam pridem et constanter facis, est id quidem magnum atque</td><td></td></tr><tr><td>haud scio an maximum, sed tibi commune cum multis; quod</td><td>10</td></tr><tr><td>tu ipse tam amandus es tamque dulcis tamque in omni</td><td></td></tr><tr><td>genere iucundus, id est proprie tuum. accedunt non</td><td>2.1</td></tr><tr><td>Attici sed salsiores quam illi Atticorum Romani veteres</td><td></td></tr><tr><td>atque urbani sales. ego autem (existimes licet quidlibet)</td><td></td></tr><tr><td>mirifice capior facetiis, maxime nostratibus, praesertim cum </td><td></td></tr><tr><td>eas videam primum oblitas †latio†, tum cum in urbem</td><td>5</td></tr><tr><td>nostram est infusa peregrinitas, nunc vero etiam bracatis et</td><td></td></tr><tr><td>Transalpinis nationibus * * * ut nullum veteris leporis</td><td></td></tr><tr><td>vestigium appareat. itaque te cum video, omnis mihi</td><td></td></tr><tr><td>Granios, omnis Lucilios, vere ut dicam, Crassos quoque et</td><td></td></tr><tr><td>Laelios videre videor. moriar si praeter te quemquam</td><td>10</td></tr><tr><td>reliquum habeo in quo possim imaginem antiquae et</td><td></td></tr><tr><td>vernaculae festivitatis agnoscere. ad hos lepores cum amor</td><td></td></tr><tr><td>erga me tantus accedat, miraris me tanta perturbatione</td><td></td></tr><tr><td>valetudinis tuae tam graviter exanimatum fuisse? </td><td></td></tr><tr><td>  Quod autem altera epistula purgas te non dissuasorem</td><td>3.1</td></tr><tr><td>mihi emptionis Neapolitanae fuisse sed auctorem com-</td><td></td></tr><tr><td>morationis urbanae, neque ego aliter accepi &lt;et&gt; intellexi</td><td></td></tr><tr><td>tamen idem quod his intellego litteris, non existimasse te</td><td></td></tr><tr><td>mihi licere, id quod ego arbitrabar, res has non omnino</td><td>5</td></tr><tr><td>quidem sed magnam partem relinquere. Catulum mihi narras</td><td></td></tr><tr><td>et illa tempora. quid simile? ne mi quidem ipsi tunc placebat</td><td></td></tr><tr><td>diutius abesse ab rei publicae custodia; sedebamus enim in</td><td></td></tr><tr><td>puppi et clavum tenebamus. nunc autem vix est in sentina</td><td></td></tr><tr><td>locus. an minus multa senatus consulta futura putas si ego</td><td>4.1</td></tr><tr><td>sim Neapoli? Romae cum sum et urgeo forum senatus</td><td></td></tr><tr><td>consulta scribuntur apud amatorem tuum, familiarem meum;</td><td></td></tr><tr><td>et quidem, cum in mentem venit, ponor ad scribendum et</td><td></td></tr><tr><td>ante audio senatus consultum in Armeniam et Syriam esse</td><td>5</td></tr><tr><td>perlatum, quod in meam sententiam factum esse dicatur,</td><td></td></tr><tr><td>quam omnino mentionem ullam de ea re esse factam. atque</td><td></td></tr><tr><td>hoc nolim me iocari putes. nam mihi scito iam a regibus</td><td></td></tr><tr><td>ultimis adlatas esse litteras quibus mihi gratias agant quod</td><td></td></tr><tr><td>se mea sententia reges appellaverim, quos ego non modo</td><td>10</td></tr><tr><td>reges appellatos sed omnino natos nesciebam.  </td><td></td></tr><tr><td>  Quid ergo est? tamen, quam diu hic erit noster hic prae-</td><td>5.1</td></tr><tr><td>fectus moribus, parebo auctoritati tuae. cum vero aberit, ad</td><td></td></tr><tr><td>fungos me tuos conferam. domum si habebo, in denos dies</td><td></td></tr><tr><td>singulos sumptuariae legis dies conferam; sin autem minus</td><td></td></tr><tr><td>invenero quod placeat, decrevi habitare apud te; scio enim</td><td>5</td></tr><tr><td>me nihil tibi gratius facere posse. domum Sullanam despera-</td><td></td></tr><tr><td>bam iam, ut tibi proxime scripsi, sed tamen non abieci. tu</td><td></td></tr><tr><td>velim, ut scribis, cum fabris eam perspicias. si enim nihil est</td><td></td></tr><tr><td>in parietibus aut in tecto viti, cetera mihi probabuntur.</td><td></td></tr>
        </table>