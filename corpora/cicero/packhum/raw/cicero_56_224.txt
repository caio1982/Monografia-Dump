<table>
          <script>targetHit=0;</script>
          <tr class="title first  date"><td>med<span class="snum">.</span> Dec<span class="snum">.</span> <span class="snum">44</span></td><td></td></tr><tr class="title last  "><td>M. CICERO S. D. D. BRUTO IMP. COS. DESIG.</td><td></td></tr><tr><td>Cum adhibuisset domi meae Lupus me et Libonem et</td><td>11.7.1.1</td></tr><tr><td>Servium, consobrinum tuum, quae mea fuerit sententia</td><td></td></tr><tr><td>cognosse te ex M. Seio arbitror, qui nostro sermoni interfuit;</td><td></td></tr><tr><td>reliqua, quamquam statim Seium Graeceius est subsecutus,</td><td></td></tr><tr><td>tamen ex Graeceio poteris cognoscere. </td><td>5</td></tr><tr><td>  Caput autem est hoc, quod te diligentissime percipere et</td><td>2.1</td></tr><tr><td>meminisse volam, ut ne in libertate et salute populi Romani</td><td></td></tr><tr><td>conservanda auctoritatem senatus exspectes nondum liberi,</td><td></td></tr><tr><td>ne et tuum factum condemnes (nullo enim publico consilio</td><td></td></tr><tr><td>rem publicam liberavisti, quo etiam est res illa maior et</td><td>5</td></tr><tr><td>clarior) et adulescentem, vel puerum potius, Caesarem</td><td></td></tr><tr><td>iudices temere fecisse qui tantam causam publicam privato </td><td></td></tr><tr><td>consilio susceperit, denique homines rusticos sed fortissimos</td><td></td></tr><tr><td>viros civisque optimos dementis fuisse iudices, primum</td><td></td></tr><tr><td>milites veteranos, commilitones tuos, deinde legionem</td><td>10</td></tr><tr><td>Martiam, legionem quartam, quae suum consulem hostem</td><td></td></tr><tr><td>iudicaverunt seque ad salutem rei publicae defendendam</td><td></td></tr><tr><td>contulerunt. voluntas senatus pro auctoritate haberi debet</td><td></td></tr><tr><td>cum auctoritas impeditur metu. postremo suscepta tibi</td><td>3.1</td></tr><tr><td>causa iam bis est ut non sit integrum, primum Idibus Martiis,</td><td></td></tr><tr><td>deinde proxime exercitu novo et copiis comparatis. quam ob</td><td></td></tr><tr><td>rem ad omnia ita paratus, ita animatus debes esse, non ut</td><td></td></tr><tr><td>nihil facias nisi iussus sed ut ea geras quae ab omnibus summa</td><td>5</td></tr><tr><td>cum admiratione laudentur.</td><td></td></tr>
        </table>