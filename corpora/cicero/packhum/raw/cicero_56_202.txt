<table>
          <script>targetHit=0;</script>
          <tr class="title first  date"><td>ex<span class="snum">.</span> Iun<span class="snum">.</span> <span class="snum">43(?)</span> Romae</td><td></td></tr><tr class="title last  "><td>CICERO PLANCO</td><td></td></tr><tr><td>In te et in collega omnis spes est dis approbantibus. con-</td><td>10.22.1.1</td></tr><tr><td>cordia vestra, quae senatui declarata litteris vestris est,</td><td></td></tr><tr><td>mirifice et senatus et cuncta civitas delectata est. </td><td></td></tr><tr><td>  Quod ad me scripseras de re agraria, si consultus senatus</td><td>2.1</td></tr><tr><td>esset, ut quisque honorificentissimam de te sententiam</td><td></td></tr><tr><td>dixisset, eam secutus esset; qui certe ego fuissem. sed propter</td><td></td></tr><tr><td>tarditatem sententiarum moramque rerum cum ea quae</td><td></td></tr><tr><td>consulebantur ad exitum non pervenirent, commodissimum</td><td>5</td></tr><tr><td>mihi Plancoque fratri visum est uti eo &lt;senatus consulto&gt;</td><td></td></tr><tr><td>quod ne nostro arbitratu componeretur quis fuerit impedi-</td><td></td></tr><tr><td>mento arbitror te ex Planci litteris cognovisse. </td><td></td></tr><tr><td>  Sed sive in senatus consulto sive in ceteris rebus desideras</td><td>3.1</td></tr><tr><td>aliquid, sic tibi persuade, tantam esse apud omnis bonos tui</td><td></td></tr><tr><td>caritatem ut nullum genus amplissimae dignitatis excogitari</td><td></td></tr><tr><td>possit quod tibi non paratum sit. litteras tuas vehementer</td><td></td></tr><tr><td>exspecto, et quidem talis qualis maxime opto. </td><td>5</td></tr><tr><td>  Vale. </td><td></td></tr>
        </table>