<table>
          <script>targetHit=0;</script>
          <tr class="title first  date"><td>iv Id<span class="snum">.</span> Dec<span class="snum">.</span> <span class="snum">58</span> <span class="snum">(</span>§<span class="snum">2)</span></td><td></td></tr><tr class="title last  "><td>CICERO ATTICO SAL.</td><td></td></tr><tr><td>Antea, cum ad me scripsissetis vestro consensu consulum pro-</td><td>3.24.1.1</td></tr><tr><td>vincias ornatas esse, etsi verebar quorsum id casurum esset,</td><td></td></tr><tr><td>tamen sperabam vos aliquid aliquando vidisse prudentius;</td><td></td></tr><tr><td>postea quam mihi et dictum est et scriptum vehementer con-</td><td></td></tr><tr><td>silium vestrum reprehendi, sum graviter commotus, quod illa</td><td>5</td></tr><tr><td>ipsa spes exigua quae erat videtur esse sublata. nam si tribuni</td><td></td></tr><tr><td>pl. nobis suscensent, quae potest spes esse? ac videntur iure</td><td></td></tr><tr><td>suscensere, cum et expertes consili fuerint ei qui causam nostram</td><td></td></tr><tr><td>susceperant et nostra concessione omnem vim sui iuris amise-</td><td></td></tr><tr><td>rint, praesertim cum ita dicant, se nostra causa voluisse suam</td><td>10</td></tr><tr><td>potestatem esse de consulibus ornandis, non ut eos impedirent</td><td></td></tr><tr><td>sed ut ad nostram causam adiungerent; nunc, si consules a nobis</td><td></td></tr><tr><td>alieniores esse velint, posse id libere facere; sin velint nostra</td><td></td></tr><tr><td>causa, nihil posse se invitis. nam quod scribis, ni ita vobis</td><td></td></tr><tr><td>placuisset, illos hoc idem per populum adsecuturos fuisse,</td><td>15</td></tr><tr><td>invitis tribunis pl. fieri nullo modo potuit. ita vereor ne et studia</td><td></td></tr><tr><td>tribunorum amiserimus et, si studia maneant, vinclum illud</td><td></td></tr><tr><td>adiungendorum consulum amissum sit. </td><td></td></tr><tr><td>  Accedit aliud non parvum incommodum quod gravis illa</td><td>2.1</td></tr><tr><td>opinio, ut quidem ad nos perferebatur, senatum nihil decernere</td><td></td></tr><tr><td>ante quam de nobis actum esset, amissa est, praesertim in ea </td><td></td></tr><tr><td>causa quae non modo necessaria non fuit sed etiam inusitata ac</td><td></td></tr><tr><td>nova (neque enim umquam arbitror ornatas esse provincias</td><td>5</td></tr><tr><td>designatorum), ut, cum in hoc illa constantia quae erat mea</td><td></td></tr><tr><td>causa suscepta imminuta sit, nihil iam possit non decerni. iam</td><td></td></tr><tr><td>iis ad quos relatum est amicis placuisse non mirum est; erat</td><td></td></tr><tr><td>enim difficile reperire qui contra tanta commoda duorum</td><td></td></tr><tr><td>consulum palam sententiam diceret. fuit omnino difficile non</td><td>10</td></tr><tr><td>obsequi vel amicissimo homini Lentulo vel Metello, qui simul-</td><td></td></tr><tr><td>tatem humanissime deponeret. sed vereor ne hos tamen tenere</td><td></td></tr><tr><td>potuerimus, tribunos pl. amiserimus. haec res quem ad modum</td><td></td></tr><tr><td>ceciderit et tota res quo loco sit velim ad me scribas et ita ut</td><td></td></tr><tr><td>instituisti. nam ista veritas, etiam si iucunda non est, mihi tamen</td><td>15</td></tr><tr><td>grata est. data <span class="caps">iiii</span> Id. Dec.</td><td></td></tr>
        </table>