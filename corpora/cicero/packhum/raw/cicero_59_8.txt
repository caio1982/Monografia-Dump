<table>
          <script>targetHit=0;</script>
          <tr class="title first  date"><td>c<span class="snum">.</span> xi Kal<span class="snum">.</span> Mai<span class="snum">.</span> <span class="snum">43</span></td><td></td></tr><tr class="title last  "><td>CICERO BRUTO SALUTEM</td><td></td></tr><tr><td>Nostrae res meliore loco videbantur. scripta enim ad te certo</td><td>9.1.1</td></tr><tr><td>scio quae gesta sint. qualis tibi saepe scripsi consules, tales</td><td></td></tr><tr><td>exstiterunt. Caesaris vero pueri mirifica indoles virtutis.</td><td></td></tr><tr><td>utinam tam facile eum florentem et honoribus et gratia</td><td></td></tr><tr><td>regere ac tenere possimus quam facile adhuc tenuimus! est</td><td>5</td></tr><tr><td>omnino illud difficilius, sed tamen non diffidimus. persuasum</td><td></td></tr><tr><td>est enim adulescenti, et maxime per me, eius opera nos esse</td><td></td></tr><tr><td>salvos; et certe, nisi is Antonium ab urbe avertisset, perissent</td><td></td></tr><tr><td>omnia. </td><td></td></tr><tr><td>  Triduo vero aut quadriduo ante hanc rem pulcherrimam</td><td>2.1</td></tr><tr><td>timore quodam perculsa civitas tota ad te se cum coniugibus</td><td></td></tr><tr><td>et liberis effundebat. eadem recreata a. d. <span class="caps">xii</span> Kal. Mai. te </td><td></td></tr><tr><td>huc venire quam se ad te ire malebat. quo quidem die</td><td></td></tr><tr><td>magnorum meorum laborum multarumque vigiliarum</td><td>5</td></tr><tr><td>fructum cepi maximum, si modo est aliquis fructus ex solida</td><td></td></tr><tr><td>veraque gloria. nam tantae multitudinis quantam capit urbs</td><td></td></tr><tr><td>nostra concursus est ad me factus. a qua usque in Capitolium</td><td></td></tr><tr><td>deductus, maximo clamore atque plausu in rostris collocatus</td><td></td></tr><tr><td>sum. nihil est in me inane, neque enim debet; sed tamen</td><td>10</td></tr><tr><td>omnium ordinum consensus, gratiarum actio gratulatioque</td><td></td></tr><tr><td>me commovet propterea quod popularem esse in populi</td><td></td></tr><tr><td>salute praeclarum est. sed haec te malo ab aliis. </td><td>3.1</td></tr><tr><td>  Me velim de tuis rebus consiliisque facias diligentissime</td><td></td></tr><tr><td>certiorem illudque consideres, ne tua liberalitas dissolutior</td><td></td></tr><tr><td>videatur. sic sentit senatus, sic populus Romanus, nullos</td><td></td></tr><tr><td>umquam hostis digniores omni supplicio fuisse quam eos</td><td>5</td></tr><tr><td>civis qui hoc bello contra patriam arma ceperunt. quos</td><td></td></tr><tr><td>quidem ego omnibus sententiis ulciscor et persequor omnibus</td><td></td></tr><tr><td>bonis approbantibus. tu quid de hac re sentias, tui iudici est.</td><td></td></tr><tr><td>ego sic sentio, trium fratrum unam et eandem esse causam.</td><td></td></tr>
        </table>