<table>
          <script>targetHit=0;</script>
          <tr><td>  Haec ego, iudices, non auderem proferre, ni vererer ne</td><td>2.4.55.1</td></tr><tr><td>forte plura de isto ab aliis in sermone quam a me in iudicio</td><td></td></tr><tr><td>vos audisse diceretis. Quis enim est qui de hac officina,</td><td></td></tr><tr><td>qui de vasis aureis, qui de istius pallio non audierit? Quem</td><td></td></tr><tr><td>voles e conventu Syracusano virum bonum nominato; pro-</td><td>5</td></tr><tr><td>ducam; nemo erit quin hoc se audisse aut vidisse dicat.</td><td></td></tr><tr><td>O tempora, o mores! Nihil nimium vetus proferam. Sunt</td><td>56.1</td></tr><tr><td>vestrum aliquam multi qui L. Pisonem cognorint, huius</td><td></td></tr><tr><td>L. Pisonis, qui praetor fuit, patrem. Ei cum esset in Hi- </td><td></td></tr><tr><td>spania praetor, qua in provincia occisus est, nescio quo</td><td></td></tr><tr><td>pacto, dum armis exercetur, anulus aureus quem habebat</td><td>5</td></tr><tr><td>fractus et comminutus est. Cum vellet sibi anulum facere,</td><td></td></tr><tr><td>aurificem iussit vocari in forum ad sellam Cordubae et</td><td></td></tr><tr><td>palam appendit aurum; hominem in foro iubet sellam</td><td></td></tr><tr><td>ponere et facere anulum omnibus praesentibus. Nimium</td><td></td></tr><tr><td>fortasse dicet aliquis hunc diligentem; hactenus repre-</td><td>10</td></tr><tr><td>hendet, si qui volet, nihil amplius. Verum fuit ei conce-</td><td></td></tr><tr><td>dendum; filius enim L. Pisonis erat, eius qui primus de</td><td></td></tr><tr><td>pecuniis repetundis legem tulit. Ridiculum est me nunc</td><td>57.1</td></tr><tr><td>de Verre dicere, cum de Pisone Frugi dixerim; verum</td><td></td></tr><tr><td>tamen quantum intersit videte. Iste cum aliquot abacorum</td><td></td></tr><tr><td>faceret vasa aurea, non laboravit quid non modo in Sicilia</td><td></td></tr><tr><td>verum etiam Romae in iudicio audiret: ille in auri semuncia</td><td>5</td></tr><tr><td>totam Hispaniam scire voluit unde praetori anulus fieret.</td><td></td></tr><tr><td>Nimirum ut hic nomen suum comprobavit, sic ille cognomen. </td><td></td></tr><tr><td>  Nullo modo possum omnia istius facta aut memoria</td><td></td></tr><tr><td>consequi aut oratione complecti: genera ipsa cupio breviter</td><td></td></tr><tr><td>attingere, ut hic modo me commonuit Pisonis anulus quod</td><td>10</td></tr><tr><td>totum effluxerat. Quam multis istum putatis hominibus</td><td></td></tr><tr><td>honestis de digitis anulos abstulisse? Numquam dubitavit,</td><td></td></tr><tr><td>quotienscumque alicuius aut gemma aut anulo delectatus</td><td></td></tr><tr><td>est. Incredibile dicam, sed ita clarum ut ipsum negaturum</td><td></td></tr><tr><td>non arbitrer. Cum Valentio, eius interpreti, epistula Agri-</td><td>58.1</td></tr><tr><td>gento adlata esset, casu signum iste animadvertit in cretula.</td><td></td></tr><tr><td>Placuit ei; quaesivit unde esset epistula; respondit Agri-</td><td></td></tr><tr><td>gento. Iste litteras ad quos solebat misit, ut is anulus ad</td><td></td></tr><tr><td>se primo quoque tempore adferretur. Ita litteris istius</td><td>5</td></tr><tr><td>patri familias, L. Titio, civi Romano, anulus de digito</td><td></td></tr><tr><td>detractus est.  </td><td></td></tr>
        </table>