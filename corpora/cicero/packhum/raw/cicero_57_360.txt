<table>
          <script>targetHit=0;</script>
          <tr class="title first  date"><td>ex<span class="snum">.</span> Dec<span class="snum">.</span> <span class="snum">45</span></td><td></td></tr><tr class="title last  "><td>&lt;CICERO ATTICO SAL.&gt;</td><td></td></tr><tr><td>Venit ille ad me 'καὶ μάλα κατηφής'. et ego '&quot;σὺ δὲ δὴ τί</td><td>13.42.1.1</td></tr><tr><td>σύννους;&quot;' 'rogas?' inquit, 'cui iter instet et iter ad bellum,</td><td></td></tr><tr><td>idque cum periculosum tum etiam turpe!' 'quae vis igitur?'</td><td></td></tr><tr><td>inquam. 'aes' inquit 'alienum, et tamen ne viaticum quidem</td><td></td></tr><tr><td>habeo.' hoc loco ego sumpsi quiddam de tua eloquentia; nam</td><td>5</td></tr><tr><td>tacui. at ille: 'sed me maxime angit avunculus.' 'quidnam?'</td><td></td></tr><tr><td>inquam. 'quod mihi' inquit 'iratus est.' 'cur pateris?' inquam,</td><td></td></tr><tr><td>'malo enim ita dicere quam cur committis?' 'non patiar' inquit;</td><td></td></tr><tr><td>'causam enim tollam.' et ego: 'rectissime quidem; sed si grave</td><td></td></tr><tr><td>non est, velim scire quid sit causae.' 'quia, dum dubitabam</td><td>10</td></tr><tr><td>quam ducerem, non satis faciebam matri; ita ne illi quidem.</td><td></td></tr><tr><td>nunc nihil mihi tanti est. faciam quod volunt.' 'feliciter velim'</td><td></td></tr><tr><td>inquam, 'teque laudo. sed quando?' 'nihil ad me' inquit 'de</td><td></td></tr><tr><td>tempore, quoniam rem probo.' 'at ego' inquam 'censeo prius</td><td></td></tr><tr><td>quam proficiscaris. ita patri quoque morem gesseris.' 'faciam'</td><td>15</td></tr><tr><td>inquit 'ut censes.' hic dialogus sic conclusus est. </td><td></td></tr><tr><td>  Sed heus tu, diem meum scis esse <span class="caps">iii</span> Non. Ian.; aderis igitur. </td><td>2.1</td></tr><tr><td>  Scripseram iam: ecce tibi orat Lepidus ut veniam. opinor,</td><td>3.1</td></tr><tr><td>augures vult habere ad templum effandum. eatur; μὴ σκόρδου.</td><td></td></tr><tr><td>videbimus te igitur. </td><td></td></tr>
        </table>