Sin umeros medio in caelo Centaurus habebit ipseque caerulea contectus nube feretur, atque Aram tenui caligans uestiet umbra, a[t] signorum obitu uis est metuenda Fauoni. Ille autem Centaurus, in alta sede locatus, qua sese clare conlucens Scorpios infert, hac subter partem praeportans ipse uirilem cedit, equi partis properat subiungere Chelis. Hic dextram porgens, quadrupes qua uasta tenetur quam nemo certo donauit nomine Graium, tendit et inlustrem truculentus cedit ad Aram.  Hic sese infernis e partibus erigit Hydra, praecipiti lapsu flexo cum corpore serpens. Haec caput atque oculos torquens ad terga Nepai conuexoque sinu subiens inferna Leonis, Centaurum leui contingit lubrica cauda,  in medioque sinu fulgens Creterra relucet; extremam nitens plumato corpore Coruus rostro tundit; et hic Geminis est ille sub ipsis, ante Canem Graio Procyon qui nomine fertur.  Haec sunt quae uisens nocturno tempore signa aeternumque uolens mundi pernoscere motum legitimo cernes caelum lustrantia cursu. Nam quae per bis sex signorum labier orbem quinque solent stellae, simili ratione notari non possunt, quia quae faciunt uestigia cursu non eadem semper spatio protrita teruntur. Sic malunt errare uagae per nubila caeli atque suos uario motu metirier orbes.  Hae faciunt magnos longinqui temporis annos, cum redeunt ad idem caeli sub tegmine signum; quarum ego nunc nequeo tortos euoluere cursus: uerum haec, quae semper certo [e]uoluuntur in orbe fixa, simul magnos edemus gentibus orbes. 