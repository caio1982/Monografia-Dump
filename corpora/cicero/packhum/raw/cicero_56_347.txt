<table>
          <script>targetHit=0;</script>
          <tr class="title first  date"><td>Apr<span class="snum">.</span> <span class="snum">50(?)</span></td><td></td></tr><tr class="title last  "><td>M. CICERO S. D. P. SILIO PRO PR.</td><td></td></tr><tr><td>Nero meus mirificas apud me tibi gratias egit, prorsus</td><td>13.64.1.1</td></tr><tr><td>incredibilis, ut nullum honorem sibi haberi potuisse diceret</td><td></td></tr><tr><td>qui a te praetermissus esset. magnum fructum ex ipso capies;</td><td></td></tr><tr><td>nihil est enim illo adulescente gratius. sed mehercule mihi</td><td></td></tr><tr><td>quoque gratissimum fecisti; pluris enim ex omni nobilitate</td><td>5</td></tr><tr><td>neminem facio. itaque, si ea feceris quae ille per me tecum</td><td></td></tr><tr><td>agi voluit, gratissimum mihi feceris: primum de Pausania</td><td></td></tr><tr><td>Alabandensi, sustentes rem dum Nero veniat (vehementer</td><td></td></tr><tr><td>eius causa cupere eum intellexi, itaque hoc valde te rogo);</td><td></td></tr><tr><td>deinde Nysaeos, quos Nero in primis habet necessarios</td><td>10</td></tr><tr><td>diligentissimeque tuetur ac defendit, habeas tibi commenda- </td><td></td></tr><tr><td>tissimos, ut intellegat illa civitas sibi in Neronis patrocinio</td><td></td></tr><tr><td>summum esse praesidium. Strabonem Servilium tibi saepe</td><td></td></tr><tr><td>commendavi. nunc eo facio id impensius quod eius causam</td><td></td></tr><tr><td>Nero suscepit. tantum a te petimus ut agas eam rem, ne</td><td>15</td></tr><tr><td>relinquas hominem innocentem ad alicuius tui dissimilis</td><td></td></tr><tr><td>quaestum. id cum gratum mihi erit, tum etiam existimabo te</td><td></td></tr><tr><td>humanitate tua esse usum. </td><td></td></tr><tr><td>  Summa huius epistulae haec est, ut ornes omnibus rebus</td><td>2.1</td></tr><tr><td>Neronem sicuti instituisti atque fecisti. magnum theatrum</td><td></td></tr><tr><td>habet ista provincia, non ut haec nostra, &lt;ad&gt; adulescentis</td><td></td></tr><tr><td>nobilis, ingeniosi, abstinentis commendationem atque</td><td></td></tr><tr><td>gloriam. quare, si te fautore usus erit, sicut profecto et</td><td>5</td></tr><tr><td>utetur et usus est, amplissimas clientelas acceptas a maioribus</td><td></td></tr><tr><td>confirmare poterit et beneficiis suis obligare. hoc in genere si</td><td></td></tr><tr><td>eum adiuveris eo studio quo ostendisti, apud ipsum prae-</td><td></td></tr><tr><td>clarissime posueris, sed mihi etiam gratissimum feceris.</td><td></td></tr>
        </table>