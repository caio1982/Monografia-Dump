<table>
          <script>targetHit=0;</script>
          <tr class="title first  date"><td>v Id<span class="snum">.</span> Mart<span class="snum">.</span> <span class="snum">45</span></td><td></td></tr><tr class="title last  "><td>&lt;CICERO ATTICO SAL.&gt;</td><td></td></tr><tr><td>Dum recordationes fugio quae quasi morsu quodam dolorem</td><td>12.18.1.1</td></tr><tr><td>efficiunt, refugio ad te admonendum; quod velim mihi</td><td></td></tr><tr><td>ignoscas, cuicuimodi est. etenim habeo non nullos ex iis quos</td><td></td></tr><tr><td>nunc lectito auctores qui dicant fieri id oportere quod saepe</td><td></td></tr><tr><td>tecum egi et quod a te approbari volo: de fano illo dico, de quo</td><td>5</td></tr><tr><td>tantum quantum me amas velim cogites. equidem neque de</td><td></td></tr><tr><td>genere dubito (placet enim mihi Cluati) neque de re (statutum</td><td></td></tr><tr><td>est enim), de loco non numquam. velim igitur cogites. ego,</td><td></td></tr><tr><td>quantum his temporibus tam eruditis fieri potuerit, profecto</td><td></td></tr><tr><td>illam consecrabo omni genere monimentorum ab omnium</td><td>10</td></tr><tr><td>ingeniis sumptorum et Graecorum et Latinorum. quae res</td><td></td></tr><tr><td>forsitan sit refricatura vulnus meum. sed iam quasi voto</td><td></td></tr><tr><td>quodam et promisso me teneri puto, longumque illud tempus</td><td></td></tr><tr><td>cum non ero magis me movet quam hoc exiguum, quod mihi</td><td></td></tr><tr><td>tamen nimium longum videtur. habeo enim nihil temptatis</td><td>15</td></tr><tr><td>rebus omnibus in quo acquiescam. nam dum illud tractabam</td><td></td></tr><tr><td>de quo ad te ante scripsi, quasi fovebam dolores meos; nunc</td><td></td></tr><tr><td>omnia respuo, nec quicquam habeo tolerabilius quam soli-</td><td></td></tr><tr><td>tudinem; nam, quod eram veritus, non obturbavit Philippus.</td><td></td></tr><tr><td>nam ut heri me salutavit, statim Romam profectus est. </td><td>20</td></tr><tr><td>  Epistulam quam ad Brutum, ut tibi placuerat, scripsi misi ad</td><td>2.1</td></tr><tr><td>te. curabis cum tua perferendam. eius tamen misi ad te</td><td></td></tr><tr><td>exemplum, ut, si minus placeret, ne mitteres. </td><td></td></tr><tr><td>  Domestica quod ais ordine administrari, scribes quae sint ea.</td><td>3.1</td></tr><tr><td>quaedam enim exspecto. Cocceius vide ne frustretur. nam </td><td></td></tr><tr><td>Libo quod pollicetur, ut Eros scribit, non incertum puto. de</td><td></td></tr><tr><td>sorte mea Sulpicio confido, et Egnatio scilicet. de Appuleio</td><td></td></tr><tr><td>quid est quod labores, cum sit excusatio facilis? </td><td>5</td></tr><tr><td>  Tibi ad me venire, ut ostendis, vide ne non sit facile. est</td><td>4.1</td></tr><tr><td>enim longum iter discedentemque te, quod celeriter tibi erit</td><td></td></tr><tr><td>fortasse faciendum, non sine magno dolore dimittam. sed</td><td></td></tr><tr><td>omnia ut voles. ego enim quicquid feceris id cum recte tum</td><td></td></tr><tr><td>etiam mea causa factum putabo.</td><td>5</td></tr>
        </table>