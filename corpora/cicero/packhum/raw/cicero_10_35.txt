<table>
          <script>targetHit=0;</script>
          <tr><td>  Vnum etiam mihi reliquum eius modi crimen est, iudices,</td><td>169.1</td></tr><tr><td>ex quo illud perspicere possitis quod a me initio orationis</td><td></td></tr><tr><td>meae dictum est, quicquid mali per hosce annos A. Cluentius</td><td></td></tr><tr><td>viderit, quicquid hoc tempore habeat sollicitudinis ac negoti,</td><td></td></tr><tr><td>id omne a matre esse conflatum. Oppianicum veneno</td><td>5</td></tr><tr><td>necatum esse quod ei datum sit in pane per M. Asellium</td><td></td></tr><tr><td>quendam, familiarem illius, idque Habiti consilio factum</td><td></td></tr><tr><td>esse dicitis. In quo primum illud quaero quae causa Habito </td><td></td></tr><tr><td>fuerit cur interficere Oppianicum vellet. Inimicitias enim</td><td></td></tr><tr><td>fuisse confiteor; sed homines inimicos suos morte adfici</td><td>10</td></tr><tr><td>volunt aut quod eos metuunt aut quod oderunt. Quo</td><td>170.1</td></tr><tr><td>tandem igitur Habitus metu adductus tantum in se facinus</td><td></td></tr><tr><td>suscipere conatus est? quid erat quod iam Oppianicum</td><td></td></tr><tr><td>poena adfectum pro maleficiis et eiectum e civitate quisquam</td><td></td></tr><tr><td>timeret? quid metuebat? ne oppugnaretur a perdito, an ne</td><td>5</td></tr><tr><td>accusaretur a damnato, an ne exsulis testimonio laederetur?</td><td></td></tr><tr><td>Si autem quod oderat Habitus inimicum, idcirco illum vita</td><td></td></tr><tr><td>frui noluit, adeone erat stultus ut illam quam tum ille</td><td></td></tr><tr><td>vivebat vitam esse arbitraretur, damnati, exsulis, deserti</td><td></td></tr><tr><td>ab omnibus, quem propter animi importunitatem nemo</td><td>10</td></tr><tr><td>recipere tecto, nemo adire, nemo adloqui, nemo aspicere</td><td></td></tr><tr><td>vellet? Huius igitur Habitus vitae invidebat? Hunc si</td><td>171.1</td></tr><tr><td>acerbe et penitus oderat, non eum quam diutissime vivere</td><td></td></tr><tr><td>velle debebat? huic mortem maturabat inimicus, quod illi</td><td></td></tr><tr><td>unum in malis erat perfugium calamitatis? Qui si quid</td><td></td></tr><tr><td>animi et virtutis habuisset, ut multi saepe fortes viri in eius</td><td>5</td></tr><tr><td>modi dolore, mortem sibi ipse conscisset, huic quam ob</td><td></td></tr><tr><td>rem id vellet inimicus offerre quod ipse sibi optare deberet?</td><td></td></tr><tr><td>Nam nunc quidem quid tandem illi mali mors attulit? nisi</td><td></td></tr><tr><td>forte ineptiis ac fabulis ducimur ut existimemus illum ad</td><td></td></tr><tr><td>inferos impiorum supplicia perferre ac pluris illic offendisse</td><td>10</td></tr><tr><td>inimicos quam hic reliquisse, a socrus, ab uxorum, a fratris,</td><td></td></tr><tr><td>a liberum Poenis actum esse praecipitem in sceleratorum</td><td></td></tr><tr><td>sedem atque regionem. Quae si falsa sunt, id quod omnes</td><td></td></tr><tr><td>intellegunt, quid ei tandem aliud eripuit mors praeter sensum </td><td></td></tr><tr><td>doloris? Age vero, per quem venenum datum? Per M.</td><td>172.1</td></tr><tr><td>Asellium. Quid huic cum Habito? Nihil, atque adeo,</td><td></td></tr><tr><td>quod ille Oppianico familiarissime est usus, potius etiam</td><td></td></tr><tr><td>simultas. Eine igitur quem sibi offensiorem, Oppianico</td><td></td></tr><tr><td>familiarissimum sciebat esse, potissimum et scelus suum et</td><td>5</td></tr><tr><td>illius periculum committebat? Cur igitur tu qui pietate ad</td><td></td></tr><tr><td>accusandum excitatus es hunc Asellium esse inultum tam</td><td></td></tr><tr><td>diu sinis? cur non Habiti exemplo usus es ut per illum qui</td><td></td></tr><tr><td>attulisset venenum de hoc praeiudicaretur? Iam vero illud</td><td>173.1</td></tr><tr><td>quam non probabile, quam inusitatum, iudices, quam novum,</td><td></td></tr><tr><td>in pane datum venenum! Faciliusne potuit quam in poculo,</td><td></td></tr><tr><td>latentius potuit abditum aliqua in parte panis quam si totum</td><td></td></tr><tr><td>conliquefactum in potione esset, celerius potuit comestum</td><td>5</td></tr><tr><td>quam epotum in venas atque in omnis partis corporis per-</td><td></td></tr><tr><td>manare, facilius fallere in pane, si esset animadversum, quam</td><td></td></tr><tr><td>in poculo, cum ita confusum esset ut secerni nullo modo</td><td></td></tr><tr><td>posset? At repentina morte periit. Quod si esset ita</td><td>174.1</td></tr><tr><td>factum, tamen ea res propter multorum eius modi casum</td><td></td></tr><tr><td>minime firmam veneni suspicionem haberet; si esset suspi-</td><td></td></tr><tr><td>ciosum, tamen potius ad alios quam ad Habitum pertineret.</td><td></td></tr><tr><td>Verum in eo ipso homines impudentissime mentiuntur. Id</td><td>5</td></tr><tr><td>ut intellegatis et mortem eius et quem ad modum post</td><td></td></tr><tr><td>mortem in Habitum sit crimen a matre quaesitum cognoscite. </td><td></td></tr>
        </table>