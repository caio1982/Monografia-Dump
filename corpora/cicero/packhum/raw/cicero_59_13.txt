<table>
          <script>targetHit=0;</script>
          <tr class="title first  date"><td>xiv Kal<span class="snum">.</span> Iun<span class="snum">.</span> <span class="snum">43</span> in castris ad imam Candaviam</td><td></td></tr><tr class="title last  "><td>BRUTUS CICERONI SALUTEM</td><td></td></tr><tr><td>Noli exspectare dum tibi gratias agam. iam pridem hoc ex</td><td>14.1.1</td></tr><tr><td>nostra necessitudine, quae ad summam benevolentiam</td><td></td></tr><tr><td>pervenit, sublatum esse debet. </td><td></td></tr><tr><td>  Filius tuus a me abest. in Macedonia congrediemur. iussus</td><td></td></tr><tr><td>est enim Ambracia ducere equites per Thessaliam. scripsi ad</td><td>5</td></tr><tr><td>eum ut mihi Heracleam occurreret. cum eum videro,</td><td></td></tr><tr><td>quoniam nobis permittis, communiter constituemus de</td><td></td></tr><tr><td>reditu eius ad petitionem aut commendatione honoris. </td><td></td></tr><tr><td>  Tibi Glycona, medicum Pansae, qui sororem Achilleos</td><td>2.1</td></tr><tr><td>nostri in matrimonio habet, diligentissime commendo.</td><td></td></tr><tr><td>audimus eum venisse in suspicionem Torquato de morte</td><td></td></tr><tr><td>Pansae custodirique ut parricidam. nihil minus credendum</td><td></td></tr><tr><td>est. quis enim maiorem calamitatem morte Pansae accepit?</td><td>5</td></tr><tr><td>praeterea est modestus homo et frugi, quem ne utilitas </td><td></td></tr><tr><td>quidem videatur impulsura fuisse ad facinus. rogo te, et</td><td></td></tr><tr><td>quidem valde rogo (nam Achilleus noster non minus quam</td><td></td></tr><tr><td>aequum est laborat), eripias eum ex custodia conservesque.</td><td></td></tr><tr><td>hoc ego ad meum officium privatarum rerum aeque atque</td><td>10</td></tr><tr><td>ullam aliam rem pertinere arbitror. </td><td></td></tr><tr><td>  Cum has ad te scriberem litteras, a Satrio, legato C.</td><td>3.1</td></tr><tr><td>Treboni, reddita est epistula mihi a Tillio et Deiotaro</td><td></td></tr><tr><td>Dolabellam caesum fugatumque esse. Graecam epistulam</td><td></td></tr><tr><td>tibi misi Cicerei cuiusdam ad Satrium missam. </td><td></td></tr><tr><td>  Flavius noster de controversia quam habet cum Dyrrachi-</td><td>4.1</td></tr><tr><td>nis hereditariam sumpsit te iudicem; rogo te, Cicero, et</td><td></td></tr><tr><td>Flavius rogat rem conficias. quin ei qui Flavium fecit</td><td></td></tr><tr><td>heredem pecuniam debuerit civitas non est dubium; neque</td><td></td></tr><tr><td>Dyrrachini infitiantur, sed sibi donatum aes alienum a</td><td>5</td></tr><tr><td>Caesare dicunt. noli pati a necessariis tuis necessario meo</td><td></td></tr><tr><td>iniuriam fieri.</td><td></td></tr><tr><td> <span class="caps">xiiii</span> Kal. Iun. ex castris ad imam Candaviam.</td><td></td></tr>
        </table>