xvi Kal .  Mai .   44  in Sinuessano <CICERO ATTICO SAL.> Tu me iam rebare, cum scribebas, in actis esse nostris; at ego accepi  xvii  Kal. in deversoriolo Sinuessano tuas litteras. de Mario probe, etsi doleo L. Crassi nepotem. optime tamen etiam Bruto nostro probari Antonium. nam quod Iuniam scribis moderate et amice scriptas litteras attulisse, at mihi Paulus dedit ad se a fratre missas; quibus in extremis erat sibi insidias fieri; se id certis auctoribus comperisse. hoc nec mihi placebat et multo illi minus. reginae fuga mihi non molesta est. Clodia quid egerit scribas ad me velim. de Byzantiis curabis ut cetera et Pelopem ad te arcesses. ego, ut postulas, Baiana negotia chorumque illum de quo scire vis, cum perspexero, tum scribam, ne quid ignores.  Quid Galli, quid Hispani, quid Sextus agat vehementer exspecto. ea scilicet tu declarabis, qui cetera. nauseolam tibi tamen causam oti dedisse facile patiebar; videbare enim mihi legenti tuas litteras requiesse paulisper. de Bruto semper ad me omnia perscribito, ubi sit, quid cogitet; quem quidem ego spero iam tuto vel solum tota urbe vagari posse. verum tamen. 