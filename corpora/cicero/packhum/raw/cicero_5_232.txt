<table>
          <script>targetHit=0;</script>
          <tr><td>  Quo confugient socii? quem implorabunt? qua spe</td><td>2.5.126.1</td></tr><tr><td>denique, ut vivere velint, tenebuntur, si vos eos deseretis?</td><td></td></tr><tr><td>Ad senatumne venient? Quid? ut de Verre supplicium</td><td></td></tr><tr><td>sumat? Non est usitatum, non senatorium. Ad populum</td><td></td></tr><tr><td>Romanum confugient? Facilis est populi causa; legem</td><td>5</td></tr><tr><td>enim se sociorum causa iussisse et eius legis custodes ac</td><td></td></tr><tr><td>vindices praeposuisse dicet. Hic locus igitur est unus quo</td><td></td></tr><tr><td>perfugiant, hic portus, haec arx, haec ara sociorum; quo</td><td></td></tr><tr><td>quidem nunc non ita confugiunt ut antea in suis repetundis</td><td></td></tr><tr><td>rebus solebant. Non argentum, non aurum, non vestem,</td><td>10</td></tr><tr><td>non mancipia repetunt, non ornamenta quae ex urbibus</td><td></td></tr><tr><td>fanisque erepta sunt; metuunt homines imperiti ne iam haec</td><td></td></tr><tr><td>populus Romanus concedat et ita velit fieri. Patimur enim</td><td></td></tr><tr><td>multos iam annos et silemus, cum videamus ad paucos</td><td></td></tr><tr><td>homines omnis omnium nationum pecunias pervenisse. </td><td>15</td></tr><tr><td>Quod eo magis ferre animo aequo et concedere videmur,</td><td></td></tr><tr><td>quia nemo istorum dissimulat, nemo laborat ut obscura sua</td><td></td></tr><tr><td>cupiditas esse videatur. In urbe nostra pulcherrima atque</td><td>127.1</td></tr><tr><td>ornatissima quod signum, quae tabula picta est quae non</td><td></td></tr><tr><td>ab hostibus victis capta atque deportata sit? at istorum</td><td></td></tr><tr><td>villae sociorum fidelissimorum plurimis et pulcherrimis</td><td></td></tr><tr><td>spoliis ornatae refertaeque sunt. Vbi pecunias exterarum</td><td>5</td></tr><tr><td>nationum esse arbitramini, quae nunc omnes egent, cum</td><td></td></tr><tr><td>Athenas, Pergamum, Cyzicum, Miletum, Chium, Samum,</td><td></td></tr><tr><td>totam denique Asiam, Achaiam, Graeciam, Siciliam tam in</td><td></td></tr><tr><td>paucis villis inclusas esse videatis? Sed haec, ut dico,</td><td></td></tr><tr><td>omnia iam socii vestri relinquunt et neglegunt, iudices.</td><td>10</td></tr><tr><td>Ne publice a populo Romano spoliarentur officiis ac fide</td><td></td></tr><tr><td>providerunt; paucorum cupiditati tum, cum obsistere non</td><td></td></tr><tr><td>poterant, tamen sufficere aliquo modo poterant; nunc vero</td><td></td></tr><tr><td>iam adempta est non modo resistendi verum etiam suppe-</td><td></td></tr><tr><td>ditandi facultas. Itaque res suas neglegunt; pecunias, quo</td><td>15</td></tr><tr><td>nomine iudicium hoc appellatur, non repetunt, relinquunt;</td><td></td></tr><tr><td>hoc iam ornatu ad vos confugiunt. Aspicite, aspicite,</td><td>128.1</td></tr><tr><td>iudices, squalorem sordisque sociorum! </td><td></td></tr>
        </table>