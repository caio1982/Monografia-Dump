<table>
          <script>targetHit=0;</script>
          <tr><td>  Quapropter ego quod ad me attinet, iudices, vici; non</td><td>2.1.21.1</td></tr><tr><td>enim spolia C. Verris, sed existimationem populi Romani</td><td></td></tr><tr><td>concupivi. Meum fuit cum causa accedere ad accusandum:</td><td></td></tr><tr><td>quae causa fuit honestior, quam a tam inlustri provincia</td><td></td></tr><tr><td>defensorem constitui et deligi? rei publicae consulere: </td><td>5</td></tr><tr><td>quid tam e re publica quam in tanta invidia iudiciorum</td><td></td></tr><tr><td>adducere hominem cuius damnatione totus ordo cum</td><td></td></tr><tr><td>populo Romano et in laude et in gratia posset esse?</td><td></td></tr><tr><td>ostendere ac persuadere hominem nocentem adductum</td><td></td></tr><tr><td>esse: quis est in populo Romano qui hoc non ex priore</td><td>10</td></tr><tr><td>actione abstulerit, omnium ante damnatorum scelera, furta,</td><td></td></tr><tr><td>flagitia, si unum in locum conferantur, vix cum huius parva</td><td></td></tr><tr><td>parte aequari conferrique posse? Vos quod ad vestram</td><td>22.1</td></tr><tr><td>famam existimationem salutemque communem pertinet,</td><td></td></tr><tr><td>iudices, prospicite atque consulite: splendor vester facit ut</td><td></td></tr><tr><td>peccare sine summo rei publicae detrimento ac periculo</td><td></td></tr><tr><td>non possitis. Non enim potest sperare populus Romanus</td><td>5</td></tr><tr><td>esse alios in senatu qui recte possint iudicare, vos si non</td><td></td></tr><tr><td>potueritis: necesse est, cum de toto ordine desperarit, aliud</td><td></td></tr><tr><td>genus hominum atque aliam rationem iudiciorum requirat.</td><td></td></tr><tr><td>Hoc si vobis ideo levius videtur quod putatis onus esse</td><td></td></tr><tr><td>grave et incommodum iudicare, intellegere debetis primum</td><td>10</td></tr><tr><td>interesse utrum id onus vosmet ipsi reieceritis, an, quod</td><td></td></tr><tr><td>probare populo Romano fidem vestram et religionem non</td><td></td></tr><tr><td>potueritis, eo vobis iudicandi potestas erepta sit; deinde</td><td></td></tr><tr><td>etiam illud cogitare, quanto periculo venturi simus ad eos</td><td></td></tr><tr><td>iudices quos propter odium nostri populus Romanus de</td><td>15</td></tr><tr><td>nobis voluerit iudicare. Verum vobis dicam id quod in-</td><td>23.1</td></tr><tr><td>tellexi, iudices. Homines scitote esse quosdam quos tantum</td><td></td></tr><tr><td>odium nostri ordinis teneat ut hoc palam iam dictitent, se</td><td></td></tr><tr><td>istum, quem sciant esse hominem improbissimum, hoc uno</td><td></td></tr><tr><td>nomine absolvi velle ut ab senatu iudicia per ignominiam</td><td>5</td></tr><tr><td>turpitudinemque auferantur. Haec me pluribus verbis, </td><td></td></tr><tr><td>iudices, vobiscum agere coegit non timor meus de vestra</td><td></td></tr><tr><td>fide, sed spes illorum nova, quae cum Verrem a porta</td><td></td></tr><tr><td>subito ad iudicium retraxisset, non nulli suspicati sunt non</td><td></td></tr><tr><td>sine causa illius consilium tam repente esse mutatum. </td><td>10</td></tr>
        </table>