<table>
          <script>targetHit=0;</script>
          <tr class="title first  date"><td>iii Id<span class="snum">.</span> Apr<span class="snum">.</span> <span class="snum">43</span></td><td></td></tr><tr class="title last  "><td>CICERO BRUTO SALUTEM</td><td></td></tr><tr><td>Planci animum in rem publicam egregium, legiones, auxilia,</td><td>2.1.1</td></tr><tr><td>copias ex litteris eius quarum exemplum tibi missum arbitror</td><td></td></tr><tr><td>perspicere potuisti. Lepidi, tui necessari, qui secundum</td><td></td></tr><tr><td>fratrem adfinis habet quos oderit proximos, levitatem et</td><td></td></tr><tr><td>inconstantiam animumque semper inimicum rei publicae</td><td>5</td></tr><tr><td>iam credo tibi ex tuorum litteris esse perspectum. </td><td></td></tr><tr><td>  Nos exspectatio sollicitat * * * , quae est omnis iam in</td><td>2.1</td></tr><tr><td>extremum adducta discrimen. est enim spes omnis in Bruto</td><td></td></tr><tr><td>expediendo, de quo vehementer timebamus. </td><td></td></tr><tr><td>  Ego hic cum homine furioso satis habeo negoti, Servilio;</td><td>3.1</td></tr><tr><td>quem tuli diutius quam dignitas mea patiebatur, sed tuli rei</td><td></td></tr><tr><td>publicae causa, ne darem perditis civibus hominem parum</td><td></td></tr><tr><td>sanum illum quidem sed tamen nobilem quo concurrerent;</td><td></td></tr><tr><td>quod faciunt nihilo minus. sed eum alienandum a re publica</td><td>5</td></tr><tr><td>non putabam. finem feci eius ferendi; coeperat enim esse</td><td></td></tr><tr><td>tanta insolentia ut neminem liberum duceret. in Planci vero</td><td></td></tr><tr><td>causa exarsit incredibili dolore mecumque per biduum ita</td><td></td></tr><tr><td>contendit et a me ita fractus est ut eum in perpetuum</td><td></td></tr><tr><td>modestiorem sperem fore. atque in hac contentione ipsa, cum</td><td>10</td></tr><tr><td>maxime res ageretur, a. d. <span class="caps">v</span> Id. Apr. litterae mihi in senatu</td><td></td></tr><tr><td>redditae sunt a Lentulo nostro de Cassio, de legionibus, de</td><td></td></tr><tr><td>Syria. quas statim cum recitavissem, cecidit Servilius, com-</td><td></td></tr><tr><td>plures praeterea; sunt enim insignes aliquot qui improbissime</td><td></td></tr><tr><td>sentiunt. sed acerbissime tulit Servilius adsensum esse mihi</td><td>15</td></tr><tr><td>de Planco. magnum illud monstrum in re publica est, sed</td><td></td></tr><tr><td>diu, mihi crede, non erit.</td><td></td></tr><tr><td> &lt;<span class="caps">iii</span>&gt; Id. Apr. </td><td></td></tr>
        </table>