<table>
          <script>targetHit=0;</script>
          <tr class="title first last  "><td>PRO CN. PLANCIO ORATIO </td><td></td></tr><tr><td>  Cum propter egregiam et singularem Cn. Planci, iudices,</td><td>1.1</td></tr><tr><td>in mea salute custodienda fidem tam multos et bonos viros</td><td></td></tr><tr><td>eius honori viderem esse fautores, capiebam animo non</td><td></td></tr><tr><td>mediocrem voluptatem quod, cuius officium mihi saluti</td><td></td></tr><tr><td>fuisset, ei meorum temporum memoriam suffragari videbam.</td><td>5</td></tr><tr><td>Cum autem audirem meos partim inimicos, partim invidos</td><td></td></tr><tr><td>huic accusationi esse fautores, eandemque rem adversariam</td><td></td></tr><tr><td>esse in iudicio Cn. Plancio quae in petitione fuisset adiutrix,</td><td></td></tr><tr><td>dolebam, iudices, et acerbe ferebam, si huius salus ob eam</td><td></td></tr><tr><td>ipsam causam esset infestior quod is meam salutem atque</td><td>10</td></tr><tr><td>vitam sua benivolentia praesidio custodiaque texisset. Nunc</td><td>2.1</td></tr><tr><td>autem vester, iudices, conspectus et consessus iste reficit et</td><td></td></tr><tr><td>recreat mentem meam, cum intueor et contemplor unum</td><td></td></tr><tr><td>quemque vestrum. Video enim hoc in numero neminem</td><td></td></tr><tr><td>cui mea salus non cara fuerit, cuius non exstet in me sum-</td><td>5</td></tr><tr><td>mum meritum, cui non sim obstrictus memoria benefici</td><td></td></tr><tr><td>sempiterna. Itaque non extimesco ne Cn. Plancio custodia</td><td></td></tr><tr><td>meae salutis apud eos obsit qui me ipsi maxime salvum</td><td></td></tr><tr><td>videre voluerunt, saepiusque, iudices, mihi venit in mentem</td><td></td></tr><tr><td>admirandum esse M. Laterensem, hominem studiosissimum</td><td>10</td></tr><tr><td>et dignitatis et salutis meae, reum sibi hunc potissimum</td><td></td></tr><tr><td>delegisse quam metuendum ne vobis id ille magna ratione</td><td></td></tr><tr><td>fecisse videatur. Quamquam mihi non sumo tantum neque </td><td>3.1</td></tr><tr><td>adrogo, iudices, ut Cn. Plancium suis erga me meritis im-</td><td></td></tr><tr><td>punitatem consecutum putem. Nisi eius integerrimam</td><td></td></tr><tr><td>vitam, modestissimos mores, summam fidem, continentiam,</td><td></td></tr><tr><td>pietatem, innocentiam ostendero, nihil de poena recusabo;</td><td>5</td></tr><tr><td>sin omnia praestitero quae sunt a bonis viris exspectanda,</td><td></td></tr><tr><td>petam, iudices, a vobis ut, cuius misericordia salus mea</td><td></td></tr><tr><td>custodita sit, ei vos vestram misericordiam me deprecante</td><td></td></tr><tr><td>tribuatis. Equidem ad reliquos labores, quos in hac causa</td><td></td></tr><tr><td>maiores suscipio quam in ceteris, etiam hanc molestiam ad-</td><td>10</td></tr><tr><td>sumo, quod mihi non solum pro Cn. Plancio dicendum est,</td><td></td></tr><tr><td>cuius ego salutem non secus ac meam tueri debeo, sed</td><td></td></tr><tr><td>etiam pro me ipso, de quo accusatores plura paene quam de</td><td></td></tr><tr><td>re reoque dixerunt. Quamquam, iudices, si quid est in me</td><td>4.1</td></tr><tr><td>ipso ita reprehensum ut id ab hoc seiunctum sit, non me id</td><td></td></tr><tr><td>magno opere conturbat; non enim timeo ne, quia perraro</td><td></td></tr><tr><td>grati homines reperiantur, idcirco, cum me nimium gratum</td><td></td></tr><tr><td>illi esse dicant, id mihi criminosum esse possit. Quae vero</td><td>5</td></tr><tr><td>ita sunt agitata ab illis ut aut merita Cn. Planci erga me</td><td></td></tr><tr><td>minora esse dicerent quam a me ipso praedicarentur, aut, si</td><td></td></tr><tr><td>essent summa, negarent ea tamen ita magni ut ego putarem</td><td></td></tr><tr><td>ponderis apud vos esse debere, haec mihi sunt tractanda,</td><td></td></tr><tr><td>iudices, et modice, ne quid ipse offendam, et tum denique</td><td>10</td></tr><tr><td>cum respondero criminibus, ne non tam innocentia reus</td><td></td></tr><tr><td>sua quam recordatione meorum temporum defensus esse</td><td></td></tr><tr><td>videatur. </td><td></td></tr>
        </table>