<table>
          <script>targetHit=0;</script>
          <tr class="title first  date"><td>iv Id<span class="snum">.</span> Mai<span class="snum">.</span> <span class="snum">45</span></td><td></td></tr><tr class="title last  "><td>&lt;CICERO ATTICO SAL.&gt;</td><td></td></tr><tr><td>Venerat mihi in mentem monere te ut id ipsum quod facis</td><td>12.43.1.1</td></tr><tr><td>faceres. putabam enim commodius te idem istuc domi agere</td><td></td></tr><tr><td>posse interpellatione sublata. </td><td></td></tr><tr><td>  Ego postridie Idus, ut scripsi ad te ante, Lanuvi manere</td><td>2.1</td></tr><tr><td>constitui, inde aut Romae aut in Tusculano; scies ante utrum[-</td><td></td></tr><tr><td>que]. quod scribis scire te mihi illam rem fore levamento,</td><td></td></tr><tr><td>bene facis; quin id esse mihi crede perinde ut existimare tu non</td><td></td></tr><tr><td>potes. res indicat quanto opere id cupiam, cum tibi audeam</td><td>5</td></tr><tr><td>confiteri quem id non ita valde probare arbitrer. sed ferendus</td><td></td></tr><tr><td>tibi in hoc meus error. ferendus? immo vero etiam adiuvandus.</td><td></td></tr><tr><td>de Othone diffido, fortasse quia cupio. sed tamen maior etiam</td><td>3.1</td></tr><tr><td>res est quam facultates nostrae, praesertim adversario et cupido</td><td></td></tr><tr><td>et locuplete et herede. proximum est ut velim Clodiae. sed si</td><td></td></tr><tr><td>ista minus confici possunt, effice quidvis. ego me maiore reli-</td><td></td></tr><tr><td>gione quam quisquam fuit ullius voti obstrictum puto. videbis</td><td>5</td></tr><tr><td>etiam Trebonianos, etsi absunt domini. sed, ut ad te heri</td><td></td></tr><tr><td>scripsi, considerabis etiam de Tusculano, ne aestas effluat; quod</td><td></td></tr><tr><td>certe non est committendum. </td><td></td></tr>
        </table>