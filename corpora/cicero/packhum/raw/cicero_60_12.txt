<table>
          <script>targetHit=0;</script>
          <tr><td>  Sed cum de terris uis est patefacta Leonis,</td><td>34.370</td></tr><tr><td>omnia quae Cancer praeclaro detulit ortu</td><td></td></tr><tr><td>cedunt obscurata; simul uis magna Aquilai</td><td></td></tr><tr><td>pellitur; adflexo considens corpore Nixus</td><td></td></tr><tr><td>iam supero ferme depulsus lumine cedit,</td><td></td></tr><tr><td>sed laeuum genus atque inlustrem linquit in alto</td><td>375</td></tr><tr><td>plantam. Tum contra exoritur clarum caput Hydrae,</td><td></td></tr><tr><td>et Lepus et Procyon, qui sese feruidus infert</td><td></td></tr><tr><td>ante Canem: inde Canis uestigia prima uidentur. </td><td></td></tr><tr><td>  Non pauca e caelo depellens signa, repente</td><td></td></tr><tr><td>exoritur pandens inlustria lumina Virgo.</td><td>380</td></tr><tr><td>Cedit clara Fides Cyllenia, mergitur unda</td><td></td></tr><tr><td>Delphinus, simul obtegitur depulsa Sagitta,</td><td></td></tr><tr><td>atque Auis ad summam caudam primasque recedit</td><td></td></tr><tr><td>pinnas, et magnus pariter delabitur Amnis.</td><td></td></tr><tr><td>Hic Equus a capite et longa ceruice latescit.</td><td>385</td></tr><tr><td>Longius exoritur iam claro corpore serpens</td><td></td></tr><tr><td>Creterraque tenus lucet mortalibus Hydra. </td><td></td></tr><tr><td>Inde pedes Canis ostendit iam posteriores,</td><td></td></tr><tr><td>et post ipse trahit claro cum lumine Puppim:</td><td></td></tr><tr><td>insequitur labens per caeli lumina Nauis,</td><td>390</td></tr><tr><td>et cum iam toto processit corpore Virgo,</td><td></td></tr><tr><td>haec medium ostendit radiato stipite malum. </td><td></td></tr><tr><td>  At cum procedunt obscuro corpore Chelae,</td><td></td></tr><tr><td>existit pariter larga cum luce Bootes,</td><td></td></tr><tr><td>cuius in aduerso est Arcturus corpore fixus,</td><td>395</td></tr><tr><td>totaque iam supera fulgens prolabitur Argo,</td><td></td></tr><tr><td>Hydraque, quod late caelo disparsa tenetur,</td><td></td></tr><tr><td>nondum tota patet: nam caudam contegit umbra.</td><td></td></tr><tr><td>Iam dextrum genus et decoratam lumine suram</td><td></td></tr><tr><td>erigit ille uacans uulgato nomine Nixus,</td><td>400</td></tr><tr><td>quem nocte extinctum atque exortum uidimus una</td><td></td></tr><tr><td>persaepe, ut paruum tranans geminauerit orbem.</td><td></td></tr><tr><td>Hic genus et suram cum Chelis erigit alte;</td><td></td></tr><tr><td>ipse autem praeceps obscura nocte tenetur,</td><td></td></tr><tr><td>dum Nepa et Arquitenens inuisant lumina caeli:</td><td>405</td></tr><tr><td>nam secum medium pandet Nepa, tollere uero</td><td></td></tr><tr><td>in caelum totum exoriens conabitur Arcus.</td><td></td></tr><tr><td>Hic tribus elatus cum signis corpore toto </td><td></td></tr><tr><td>lucet; at exoritur media de parte Corona,</td><td></td></tr><tr><td>caudaque Centauri extremo candore refulget.</td><td>410</td></tr><tr><td>Hic se iam totum caecas Equus abdit in umbras,</td><td></td></tr><tr><td>quem rutila fulgens pluma praeteruolat Ales;</td><td></td></tr><tr><td>occidit Andromedae clarum caput, et fera Pistrix</td><td></td></tr><tr><td>labitur, horribilis epulas funesta requirens.</td><td></td></tr><tr><td>Hanc contra Cepheus non cessat tendere palmas;</td><td>415</td></tr><tr><td>illa usque ad spinam mergens se caerula condit,</td><td></td></tr><tr><td>at Cepheus caput atque umeros palmasque reclinat. </td><td></td></tr>
        </table>