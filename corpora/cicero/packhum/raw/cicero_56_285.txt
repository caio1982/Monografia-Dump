<table>
          <script>targetHit=0;</script>
          <tr class="title first  date"><td>inter Nov<span class="snum">.</span> <span class="snum">46</span> et Quint<span class="snum">.</span> <span class="snum">45(?)</span></td><td></td></tr><tr class="title  "><td>M. CICERO S. D. Q. VALERIO Q. F. ORCAE LEGATO</td><td></td></tr><tr class="title last  "><td>PRO PR.</td><td></td></tr><tr><td>Cum municipibus Volaterranis mihi summa necessitudo est.</td><td>13.4.1.1</td></tr><tr><td>magno enim meo beneficio adfecti cumulatissime mihi</td><td></td></tr><tr><td>gratiam rettulerunt; nam nec in honoribus meis nec labori-</td><td></td></tr><tr><td>bus umquam defuerunt. cum quibus si mihi nulla causa</td><td></td></tr><tr><td>intercederet, tamen, quod te vehementissime diligo quodque</td><td>5</td></tr><tr><td>me a te plurimi fieri sentio, et monerem te et hortarer ut</td><td></td></tr><tr><td>eorum fortunis consuleres, praesertim cum prope praecipuam</td><td></td></tr><tr><td>causam haberent ad ius obtinendum, primum quod Sullani</td><td></td></tr><tr><td>temporis acerbitatem deorum immortalium benignitate sub-</td><td></td></tr><tr><td>terfugerunt, deinde quod summo studio populi Romani a me</td><td>10</td></tr><tr><td>in consulatu meo defensi sunt. cum &lt;enim&gt; tribuni pl. legem</td><td>2.1</td></tr><tr><td>iniquissimam de eorum agris promulgavissent, facile senatui </td><td></td></tr><tr><td>populoque Romano persuasi ut eos civis quibus Fortuna</td><td></td></tr><tr><td>pepercisset, salvos esse vellent. hanc actionem meam C.</td><td></td></tr><tr><td>Caesar primo suo consulatu lege agraria comprobavit</td><td>5</td></tr><tr><td>agrumque Volaterranum et oppidum omni periculo in</td><td></td></tr><tr><td>perpetuum liberavit, ut mihi dubium non sit quin is qui</td><td></td></tr><tr><td>novas necessitudines adiungat vetera sua beneficia con-</td><td></td></tr><tr><td>servari velit. quam ob rem est tuae prudentiae aut sequi</td><td></td></tr><tr><td>eius auctoritatem cuius sectam atque imperium summa cum</td><td>10</td></tr><tr><td>tua dignitate secutus es aut certe illi integram omnem</td><td></td></tr><tr><td>causam reservare. illud vero dubitare non debes quin tam</td><td></td></tr><tr><td>grave, tam firmum, tam honestum municipium tibi tuo</td><td></td></tr><tr><td>summo beneficio in perpetuum obligari velis. </td><td></td></tr><tr><td>  Sed haec quae supra scripta sunt eo spectant ut te horter</td><td>3.1</td></tr><tr><td>et suadeam. reliqua sunt quae pertinent ad rogandum, ut</td><td></td></tr><tr><td>non solum tua causa tibi consilium me dare putes sed etiam</td><td></td></tr><tr><td>quod mihi opus sit me a te petere et rogare. gratissimum</td><td></td></tr><tr><td>igitur mihi feceris si Volaterranos omnibus rebus integros</td><td>5</td></tr><tr><td>incolumisque esse volueris. eorum ego domicilia, sedes, rem,</td><td></td></tr><tr><td>fortunas, quae et a dis immortalibus et a praestantissimis in</td><td></td></tr><tr><td>nostra re publica civibus summo senatus populique Romani</td><td></td></tr><tr><td>studio conservatae sunt, tuae fidei, iustitiae, bonitatique</td><td></td></tr><tr><td>commendo. </td><td>10</td></tr><tr><td>  Si pro meis pristinis opibus facultatem mihi res hoc</td><td>4.1</td></tr><tr><td>tempore daret ut ita defendere possem Volaterranos quem ad</td><td></td></tr><tr><td>modum consuevi tueri meos, nullum officium, nullum denique</td><td></td></tr><tr><td>certamen, in quo illis prodesse possem, praetermitterem. sed</td><td></td></tr><tr><td>quoniam apud te nihilo minus hoc tempore valere me confido</td><td>5</td></tr><tr><td>quam valuerim semper apud &lt;bonos&gt; omnis, pro nostra</td><td></td></tr><tr><td>summa necessitudine parique inter nos et mutua benevolentia </td><td></td></tr><tr><td>abs te peto ut ita de Volaterranis mereare ut existiment eum</td><td></td></tr><tr><td>quasi divino consilio isti negotio praepositum esse apud quem</td><td></td></tr><tr><td>unum nos eorum perpetui defensores plurimum valere</td><td>10</td></tr><tr><td>possemus.</td><td></td></tr>
        </table>