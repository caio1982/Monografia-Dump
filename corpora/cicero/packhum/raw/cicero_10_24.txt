<table>
          <script>targetHit=0;</script>
          <tr><td>  Sequitur id quod illi iudicium appellant, maiores autem</td><td>117.1</td></tr><tr><td>nostri numquam neque iudicium nominarunt neque proinde</td><td></td></tr><tr><td>ut rem iudicatam observarunt, animadversio atque aucto-</td><td></td></tr><tr><td>ritas censoria. Qua de re ante quam dicere incipio, per- </td><td></td></tr><tr><td>pauca mihi de meo officio verba facienda sunt, ut a me cum</td><td>5</td></tr><tr><td>huiusce periculi tum ceterorum quoque officiorum et ami-</td><td></td></tr><tr><td>citiarum ratio conservata esse videatur. Nam mihi cum</td><td></td></tr><tr><td>viris fortibus qui censores proxime fuerunt ambobus est</td><td></td></tr><tr><td>amicitia; cum altero vero, sicuti plerique vestrum sciunt,</td><td></td></tr><tr><td>magnus usus et summa utriusque officiis constituta necessi-</td><td>10</td></tr><tr><td>tudo est. Qua re quicquid de subscriptionibus eorum mihi</td><td>118.1</td></tr><tr><td>dicendum erit, eo dicam animo ut omnem orationem meam</td><td></td></tr><tr><td>non de illorum facto sed de ratione censoria habitam exi-</td><td></td></tr><tr><td>stimari velim; a Lentulo autem, familiari meo, qui a me</td><td></td></tr><tr><td>pro eximia sua virtute summisque honoribus quos a populo</td><td>5</td></tr><tr><td>Romano adeptus est honoris causa nominatur, facile hoc,</td><td></td></tr><tr><td>iudices, impetrabo ut, quam ipse adhibere consuevit in</td><td></td></tr><tr><td>amicorum periculis cum fidem et diligentiam tum vim</td><td></td></tr><tr><td>animi libertatemque dicendi, ex hac mihi concedat ut</td><td></td></tr><tr><td>tantum mihi sumam quantum sine huius periculo prae-</td><td>10</td></tr><tr><td>terire non possim. A me tamen, ut aequum est, omnia</td><td></td></tr><tr><td>caute pedetemptimque dicentur ut neque fides huius defen-</td><td></td></tr><tr><td>sionis relicta neque cuiusquam aut dignitas laesa aut</td><td></td></tr><tr><td>amicitia violata esse videatur. </td><td></td></tr><tr><td>  Video igitur, iudices, animadvertisse censores in iudices</td><td>119.1</td></tr><tr><td>quosdam illius consili Iuniani, cum istam ipsam causam</td><td></td></tr><tr><td>subscriberent. Hic illud primum commune proponam,</td><td></td></tr><tr><td>numquam animadversionibus censoriis hanc civitatem ita</td><td></td></tr><tr><td>contentam ut rebus iudicatis fuisse. Neque in re nota</td><td>5</td></tr><tr><td>consumam tempus; exempli causa ponam illud unum,</td><td></td></tr><tr><td>C. Getam, cum a L. Metello et Cn. Domitio censoribus ex</td><td></td></tr><tr><td>senatu eiectus esset, censorem esse ipsum postea factum </td><td></td></tr><tr><td>et, cuius mores erant a censoribus reprehensi, hunc postea</td><td></td></tr><tr><td>et populi Romani et eorum qui in ipsum animadverterant</td><td>10</td></tr><tr><td>moribus praefuisse. Quod si illud iudicium putaretur, ut</td><td></td></tr><tr><td>ceteri turpi iudicio damnati in perpetuum omni honore ac</td><td></td></tr><tr><td>dignitate privantur, sic hominibus ignominia notatis neque ad</td><td></td></tr><tr><td>honorem aditus neque in curiam reditus esset. Nunc si</td><td>120.1</td></tr><tr><td>quem Cn. Lentuli aut L. Gelli libertus furti condemnarit, is</td><td></td></tr><tr><td>omnibus ornamentis amissis numquam ullam honestatis</td><td></td></tr><tr><td>suae partem reciperabit; quos autem ipse L. Gellius et</td><td></td></tr><tr><td>Cn. Lentulus, duo censores, clarissimi viri sapientissimique</td><td>5</td></tr><tr><td>homines, furti et captarum pecuniarum nomine notaverunt,</td><td></td></tr><tr><td>ei non modo in senatum redierunt sed etiam illarum ipsa-</td><td></td></tr><tr><td>rum rerum iudiciis absoluti sunt. Neminem voluerunt</td><td></td></tr><tr><td>maiores nostri non modo de existimatione cuiusquam sed</td><td></td></tr><tr><td>ne pecuniaria quidem de re minima esse iudicem, nisi qui</td><td>10</td></tr><tr><td>inter adversarios convenisset. Quapropter in omnibus legi-</td><td></td></tr><tr><td>bus quibus exceptum est de quibus causis aut magistratum</td><td></td></tr><tr><td>capere non liceat aut iudicem legi aut alterum accusare,</td><td></td></tr><tr><td>haec ignominiae causa praetermissa est. Timoris enim</td><td></td></tr><tr><td>causam, non vitae poenam in illa potestate esse voluerunt.</td><td>15</td></tr><tr><td>Itaque non solum illud ostendam quod iam videtis, populi</td><td>121.1</td></tr><tr><td>Romani suffragiis saepenumero censorias subscriptiones</td><td></td></tr><tr><td>esse sublatas, verum etiam iudiciis eorum qui iurati statuere</td><td></td></tr><tr><td>maiore cum religione et diligentia debuerunt. Primum</td><td></td></tr><tr><td>iudices, senatores equitesque Romani, in compluribus iam</td><td>5</td></tr><tr><td>reis quos contra leges pecunias accepisse subscriptum est</td><td></td></tr><tr><td>suae potius religioni quam censorum opinioni paruerunt.</td><td></td></tr><tr><td>Deinde praetores urbani qui iurati debent optimum quem-</td><td></td></tr><tr><td>que in lectos iudices referre numquam sibi ad eam rem</td><td></td></tr><tr><td>censoriam ignominiam impedimento esse oportere duxerunt. </td><td>10</td></tr><tr><td>Censores denique ipsi saepe numero superiorum censorum</td><td>122.1</td></tr><tr><td>iudiciis, si ista iudicia appellare voltis, non steterunt. Atque</td><td></td></tr><tr><td>etiam ipsi inter se censores sua iudicia tanti esse arbitrantur</td><td></td></tr><tr><td>ut alter alterius iudicium non modo reprehendat sed etiam</td><td></td></tr><tr><td>rescindat, ut alter de senatu movere velit, alter retineat et</td><td>5</td></tr><tr><td>ordine amplissimo dignum existimet, ut alter in aerarios</td><td></td></tr><tr><td>referri aut tribu moveri iubeat, alter vetet. Qua re qui vobis</td><td></td></tr><tr><td>in mentem venit haec appellare iudicia quae a populo Ro-</td><td></td></tr><tr><td>mano rescindi, ab iuratis iudicibus repudiari, a magistra-</td><td></td></tr><tr><td>tibus neglegi, ab eis qui eandem potestatem adepti sunt</td><td>10</td></tr><tr><td>commutari, inter conlegas discrepare videatis? </td><td></td></tr>
        </table>