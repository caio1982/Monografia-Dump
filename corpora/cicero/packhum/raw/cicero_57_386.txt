<table>
          <script>targetHit=0;</script>
          <tr class="title first  date"><td>vi Kal<span class="snum">.</span> Mai<span class="snum">.</span> <span class="snum">44</span> in Puteolano</td><td></td></tr><tr class="title last  "><td>CICERO ANTONIO COS. S. D.</td><td></td></tr><tr><td>Quod mecum per litteras agis unam ob causam mallem coram</td><td>14.13b.1.1</td></tr><tr><td>egisses; non enim solum ex oratione, sed etiam ex vultu et</td><td></td></tr><tr><td>oculis et fronte, ut aiunt, meum erga te amorem perspicere</td><td></td></tr><tr><td>potuisses. nam cum te semper amavi, primum tuo studio, post</td><td></td></tr><tr><td>etiam beneficio provocatus, tum his temporibus res publica te</td><td>5</td></tr><tr><td>mihi ita commendavit ut cariorem habeam neminem. litterae</td><td>2.1</td></tr><tr><td>vero tuae cum amantissime tum honorificentissime scriptae sic</td><td></td></tr><tr><td>me adfecerunt ut non dare tibi beneficium viderer sed accipere</td><td></td></tr><tr><td>a te ita petente ut inimicum meum, necessarium tuum, me invito</td><td></td></tr><tr><td>servare nolles, cum id nullo negotio facere posses. </td><td>5</td></tr><tr><td>  Ego vero tibi istuc, mi Antoni, remitto atque ita ut me a te,</td><td>3.1</td></tr><tr><td>cum his verbis scripseris, liberalissime atque honorificentissime</td><td></td></tr><tr><td>tractatum existimem, idque cum totum, quoquo modo se res</td><td></td></tr><tr><td>haberet, tibi dandum putarem, tum do etiam humanitati et</td><td></td></tr><tr><td>naturae meae. nihil enim umquam non modo acerbum in me </td><td>5</td></tr><tr><td>fuit sed ne paulo quidem tristius aut severius quam necessitas rei</td><td></td></tr><tr><td>publicae postulavit. accedit ut ne in ipsum quidem Cloelium</td><td></td></tr><tr><td>meum insigne odium fuerit umquam, semperque ita statui, non</td><td></td></tr><tr><td>esse insectandos inimicorum amicos, praesertim humiliores, nec</td><td></td></tr><tr><td>his praesidiis nosmet ipsos esse spoliandos. </td><td>10</td></tr><tr><td>  Nam de puero Clodio tuas partis esse arbitror ut eius animum</td><td>4.1</td></tr><tr><td>tenerum, quem ad modum scribis, iis opinionibus imbuas ut ne</td><td></td></tr><tr><td>quas inimicitias residere in familiis nostris arbitretur. contendi</td><td></td></tr><tr><td>cum P. Clodio cum ego publicam causam, ille suam defenderet.</td><td></td></tr><tr><td>nostras concertationes res publica diiudicavit. si viveret, mihi</td><td>5</td></tr><tr><td>cum illo nulla contentio iam maneret. qua re, quoniam hoc a</td><td>5.1</td></tr><tr><td>me sic petis ut, quae tua potestas est, ea neges te me invito</td><td></td></tr><tr><td>usurum, puero quoque hoc a me dabis, si tibi videbitur, non</td><td></td></tr><tr><td>quo aut aetas nostra ab illius aetate quicquam debeat periculi</td><td></td></tr><tr><td>suspicari aut dignitas mea ullam contentionem extimescat, sed</td><td>5</td></tr><tr><td>ut nosmet ipsi inter nos coniunctiores simus quam adhuc</td><td></td></tr><tr><td>fuimus. interpellantibus enim his inimicitiis animus tuus mihi</td><td></td></tr><tr><td>magis patuit quam domus. sed haec hactenus. </td><td></td></tr><tr><td>  Illud extremum: ego quae te velle quaeque ad te pertinere</td><td></td></tr><tr><td>arbitrabor semper sine ulla dubitatione summo studio faciam.</td><td>10</td></tr><tr><td>hoc velim tibi penitus persuadeas.</td><td></td></tr>
        </table>