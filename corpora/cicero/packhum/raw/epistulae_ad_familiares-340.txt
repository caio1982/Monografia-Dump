in .  Apr .(?)   50  Laodiceae CICERO THERMO PRO PR. S. Quo magis cottidie ex litteris nuntiisque bellum magnum esse in Syria cognosco eo vehementius a te pro nostra necessitudine contendo ut mihi M. Anneium legatum primo quoque tempore remittas. nam eius opera, consilio, scientia rei militaris vel maxime intellego me et rem publicam adiuvari posse. quod nisi tanta res eius ageretur, nec ipse adduci potuisset ut a me discederet neque ego ut eum a me dimitterem.  Ego in Ciliciam proficisci cogito circiter Kal. Mai. ante eam diem M. Anneius ad me redeat oportet. illud quod tecum et coram et per litteras diligentissime egi, id te nunc etiam atque etiam rogo curae tibi sit, ut suum negotium, quod habet cum populo Sardiano, pro causae veritate et pro sua dignitate conficiat. intellexi ex tua oratione, cum tecum Ephesi locutus sum, te ipsius M. Annei causa omnia velle; sed tamen sic velim existimes te mihi nihil gratius facere posse quam si intellexero per te illum ipsum negotium ex sententia confecisse, idque quam primum ut efficias te etiam atque etiam rogo.