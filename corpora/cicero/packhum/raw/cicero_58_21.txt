<table>
          <script>targetHit=0;</script>
          <tr class="title first  date"><td>v Id<span class="snum">.</span> Oct<span class="snum">.</span> <span class="snum">54</span> Romae</td><td></td></tr><tr class="title last  "><td>&lt;MARCUS QUINTO FRATRI SALUTEM&gt;</td><td></td></tr><tr><td>A. d. <span class="caps">vi</span> Id. Oct. Salvius Ostiam vesperi navi profectus erat</td><td>3.2.1.1</td></tr><tr><td>cum iis rebus quas tibi domo mitti volueras. eodem die</td><td></td></tr><tr><td>Gabinium ad populum luculente calefecerat Memmius, sic</td><td></td></tr><tr><td>ut Calidio verbum facere pro eo non licuerit. postridie autem </td><td></td></tr><tr><td>eius diei qui erat tum futurus cum haec scribebam ante</td><td>5</td></tr><tr><td>lucem, apud Catonem erat divinatio in Gabinium futura</td><td></td></tr><tr><td>inter Memmium et Ti. Neronem et C. L. Antonios M. f.</td><td></td></tr><tr><td>putabamus fore ut Memmio daretur, etsi erat Neronis</td><td></td></tr><tr><td>mira contentio. quid quaeris? probe premitur, nisi noster</td><td></td></tr><tr><td>Pompeius dis hominibusque invitis negotium everterit. </td><td>10</td></tr><tr><td>  Cognosce nunc hominis audaciam et aliquid in re publica</td><td>2.1</td></tr><tr><td>perdita delectare. cum Gabinius quacumque veniebat</td><td></td></tr><tr><td>triumphum se postulare dixisset subitoque bonus imperator</td><td></td></tr><tr><td>noctu in urbem hostium plenam invasisset, in senatum se non</td><td></td></tr><tr><td>committebat. †interim† ipso decimo die, quo eum oportebat</td><td>5</td></tr><tr><td>hostiarum numerum et militum renuntiare, irrepsit summa</td><td></td></tr><tr><td>infrequentia. cum vellet exire, a consulibus retentus est.</td><td></td></tr><tr><td>introducti publicani. homo undique †atius et†, cum a me</td><td></td></tr><tr><td>maxime vulneraretur, non tulit et me trementi voce exsulem</td><td></td></tr><tr><td>appellavit. hic (o di! nihil umquam honorificentius nobis</td><td>10</td></tr><tr><td>accidit) consurrexit senatus cum clamore ad unum, sic ut ad</td><td></td></tr><tr><td>corpus eius accederet; pari clamore atque impetu publicani.</td><td></td></tr><tr><td>quid quaeris? omnes tamquam tu esses ita fuerunt. nihil</td><td></td></tr><tr><td>hominum sermone foris clarius. ego tamen &lt;me&gt; teneo ab</td><td></td></tr><tr><td>accusando, vix mehercule sed tamen teneo, vel quod nolo</td><td>15</td></tr><tr><td>cum Pompeio pugnare (satis est quod instat de Milone) vel</td><td></td></tr><tr><td>quod iudices nullos habemus. ἀπότευγμα formido, addo</td><td></td></tr><tr><td>etiam malevolentiam hominum et timeo ne illi me accusante</td><td></td></tr><tr><td>aliquid accedat; nec despero rem et sine me et non nihil per</td><td></td></tr><tr><td>me confici posse.  </td><td>20</td></tr><tr><td>  De ambitu postulati sunt omnes qui consulatum petunt: a</td><td>3.1</td></tr><tr><td>Memmio Domitius, a Q. Acutio, bono et erudito adulescente,</td><td></td></tr><tr><td>Memmius, a Q. Pompeio Messalla, a Triario Scaurus. magna</td><td></td></tr><tr><td>res in motu est, propterea quod aut hominum aut legum</td><td></td></tr><tr><td>interitus ostenditur. opera datur ut iudicia ne fiant. res</td><td>5</td></tr><tr><td>videtur spectare ad interregnum. consules comitia habere</td><td></td></tr><tr><td>cupiunt; rei nolunt, et maxime Memmius, quod Caesaris</td><td></td></tr><tr><td>adventu se sperat futurum consulem; sed mirum in modum</td><td></td></tr><tr><td>iacet. Domitius cum Messalla certus esse videbatur. Scaurus</td><td></td></tr><tr><td>refrixerat. Appius sine lege curiata confirmat se Lentulo</td><td>10</td></tr><tr><td>nostro successurum. qui quidem mirificus illo die, quod</td><td></td></tr><tr><td>paene praeterii, fuit in Gabinium. accusavit maiestatis.</td><td></td></tr><tr><td>nomina data, cum ille verbum nullum. </td><td></td></tr><tr><td>  Habes forensia. domi recte est. ipsa domus a redemptoribus</td><td></td></tr><tr><td>tractatur non indiligenter.</td><td>15</td></tr>
        </table>