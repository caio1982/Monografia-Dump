<table>
          <script>targetHit=0;</script>
          <tr class="title first last  "><td>CICERO LIGARIO</td><td></td></tr><tr><td>Etsi tali tuo tempore me aut consolandi aut iuvandi tui causa</td><td>6.13.1.1</td></tr><tr><td>scribere ad te aliquid pro nostra amicitia oportebat, tamen</td><td></td></tr><tr><td>adhuc id non feceram, quia neque lenire videbar oratione</td><td></td></tr><tr><td>neque levare posse dolorem tuum. postea vero quam magnam</td><td></td></tr><tr><td>spem habere coepi fore ut te brevi tempore incolumem</td><td>5</td></tr><tr><td>haberemus, facere non potui quin tibi et sententiam et</td><td></td></tr><tr><td>voluntatem declararem meam. </td><td></td></tr><tr><td>  Primum igitur scribam quod intellego et perspicio, non</td><td>2.1</td></tr><tr><td>fore in te Caesarem duriorem. nam et res eum cottidie et</td><td></td></tr><tr><td>dies et opinio hominum et, ut mihi videtur, etiam sua natura </td><td></td></tr><tr><td>mitiorem facit; idque cum de reliquis sentio tum de te etiam</td><td></td></tr><tr><td>audio ex familiarissimis eius. quibus ego ex eo tempore quo</td><td>5</td></tr><tr><td>primum ex Africa nuntius venit supplicare una cum fratribus</td><td></td></tr><tr><td>tuis non destiti; quorum quidem et virtute et pietate et</td><td></td></tr><tr><td>amor&lt;e&gt; in te singulari[s] et adsidua et perpetua cura salutis</td><td></td></tr><tr><td>tuae tantum proficit&lt;ur&gt; ut nihil sit quod non ipsum</td><td></td></tr><tr><td>Caesarem tributurum existimem. sed si tardius fit quam</td><td>3.1</td></tr><tr><td>volumus, magnis occupationibus eius a quo omnia petuntur</td><td></td></tr><tr><td>aditus ad eum difficiliores fuerunt; et simul Africanae causae</td><td></td></tr><tr><td>iratior diutius velle videtur eos habere sollicitos a quibus se</td><td></td></tr><tr><td>putat diuturnioribus esse molestiis conflictatum. sed hoc</td><td>5</td></tr><tr><td>ipsum intellegimus eum cottidie remissius et placatius ferre.</td><td></td></tr><tr><td>qua re mihi crede et memoriae manda me tibi id adfirmasse,</td><td></td></tr><tr><td>te in istis molestiis diutius non futurum. </td><td></td></tr><tr><td>  Quoniam quid sentirem exposui, quid velim tua causa re</td><td>4.1</td></tr><tr><td>potius declarabo quam oratione. etsi, &lt;si&gt; tantum possem</td><td></td></tr><tr><td>quantum in ea re publica de qua ita sum meritus ut tu existi-</td><td></td></tr><tr><td>mas posse debebam, ne tu quidem in istis &lt;in&gt;commodis</td><td></td></tr><tr><td>esses; eadem enim causa opes meas fregit quae tuam salutem</td><td>5</td></tr><tr><td>in discrimen adduxit. sed tamen, quicquid imago veteris</td><td></td></tr><tr><td>meae dignitatis, quicquid reliquiae gratiae valebunt, studium,</td><td></td></tr><tr><td>consilium, opera, gratia, &lt;res,&gt; fides mea nullo loco deerit</td><td></td></tr><tr><td>tuis optimis fratribus. </td><td></td></tr><tr><td>  Tu fac habeas fortem animum, quem semper habuisti:</td><td>5.1</td></tr><tr><td>primum ob eas causas quas scripsi, deinde quod ea &lt;de&gt; re</td><td></td></tr><tr><td>publica semper voluisti atque sensisti ut non modo nunc</td><td></td></tr><tr><td>secunda sperare debeas sed etiam si omnia adversa essent</td><td></td></tr><tr><td>tamen conscientia et factorum et consiliorum tuorum</td><td>5</td></tr><tr><td>quaecumque acciderent fortissimo et maximo animo ferre</td><td></td></tr><tr><td>deberes. </td><td></td></tr>
        </table>