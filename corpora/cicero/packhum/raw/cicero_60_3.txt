<table>
          <script>targetHit=0;</script>
          <tr><td>  Inde Fides posita et leuiter conuexa uidetur,</td><td>34.43</td></tr><tr><td>Mercurius paruus manibus quam dicitur olim </td><td></td></tr><tr><td>infirmis fabricatus in alta sede locasse.</td><td>45</td></tr><tr><td>Haec genus ad laeuum Nixi delapsa resedit,</td><td></td></tr><tr><td>atque inter flexum genus et caput Alitis haesit. </td><td></td></tr><tr><td>  Namque est Ales auis, lato sub tegmine caeli</td><td></td></tr><tr><td>quae uolat et serpens geminis secat aera pinnis.</td><td></td></tr><tr><td>Altera pars huic obscura est et luminis expers,</td><td>50</td></tr><tr><td>altera nec paruis nec claris lucibus ardet,</td><td></td></tr><tr><td>sed mediocre iacit quatiens e corpore lumen.</td><td></td></tr><tr><td>Haec dextram Cephei dextro pede pellere palmam</td><td></td></tr><tr><td>gestit; iam uero clinata est ungula uemens</td><td></td></tr><tr><td>fortis Equi propter pinnati corporis alam. </td><td>55</td></tr><tr><td>  Ipse autem labens mu[l]tis Equus ille tenetur</td><td></td></tr><tr><td>Piscibus; huic ceruix dextra mulcetur Aquari.</td><td></td></tr><tr><td>Serius haec obitus terrai uissit Equi uis,</td><td></td></tr><tr><td>quam gelidum ualido de pectore frigus anhelans</td><td></td></tr><tr><td>corpore semifero magno Capricornus in orbe; </td><td>60</td></tr><tr><td>quem cum perpetuo uestiuit lumine Titan,</td><td></td></tr><tr><td>brumali flectens contorquet tempore currum. </td><td></td></tr><tr><td>  Hoc caue te in pontum studeas committere mense:</td><td></td></tr><tr><td>nam non longinquum spatium labere diurnum,</td><td></td></tr><tr><td>non hiberna cito uoluetur curriculo nox,</td><td>65</td></tr><tr><td>umida non sese uestris aurora querelis</td><td></td></tr><tr><td>ocius ostendet, clari praenuntia solis;</td><td></td></tr><tr><td>at ualidis aequor pulsabit uiribus Auster,</td><td></td></tr><tr><td>tum fixum tremulo quatietur frigore corpus.</td><td></td></tr><tr><td>Sed tamen anni iam labuntur tempore toto,</td><td></td></tr><tr><td>nec ui signorum cedunt neque flamina uitant,</td><td>70</td></tr><tr><td>nec metuunt canos minitanti murmure fluctus. </td><td></td></tr><tr><td>  Atque etiam supero[s] naui pelagoque uacato</td><td></td></tr><tr><td>mense, Sagittipotens solis cum sustinet orbem:</td><td></td></tr><tr><td>nam iam tum nimis exiguo lux tempore praesto est.</td><td></td></tr><tr><td>Hoc signum ueniens poterunt praenoscere nautae:</td><td>75</td></tr><tr><td>iam prope praecipitante licebit uisere nocte</td><td></td></tr><tr><td>ut sese ostendens emergat Scorpios alte, </td><td></td></tr><tr><td>posteriore trahens flexum ui corporis Arcum.</td><td></td></tr><tr><td>Iam supera cernes Arcti caput esse minoris</td><td></td></tr><tr><td>et magis erectum ad summum uersarier orbem.</td><td>80</td></tr><tr><td>Tum sese Orion toto iam corpore condit</td><td></td></tr><tr><td>extrema prope nocte, et Cepheus conditur alte,</td><td></td></tr><tr><td>lumborum tenus a palma depulsus ad umbras. </td><td></td></tr>
        </table>