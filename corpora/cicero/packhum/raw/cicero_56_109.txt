<table>
          <script>targetHit=0;</script>
          <tr class="title first  date"><td>Mai<span class="snum">.</span> <span class="snum">54</span> in Cumano aut Pompeiano</td><td></td></tr><tr class="title last  "><td>CICERO S. D. TREBATIO</td><td></td></tr><tr><td>In omnibus meis epistulis quas ad Caesarem aut ad Balbum</td><td>7.6.1.1</td></tr><tr><td>mitto legitima quaedam est accessio commendationis tuae,</td><td></td></tr><tr><td>nec ea vulgaris sed cum aliquo insigni indicio meae erga te</td><td></td></tr><tr><td>benevolentiae. tu modo ineptias istas et desideria urbis et</td><td></td></tr><tr><td>urbanitatis depone et, quo consilio profectus es, id adsiduitate </td><td>5</td></tr><tr><td>et virtute consequere. hoc tibi tam ignoscemus nos amici</td><td></td></tr><tr><td>quam ignoverunt Medeae</td><td></td></tr><tr><td>    'quae Corinthum arcem altam habebant matronae</td><td></td></tr><tr><td>       opulentae, optimates',</td><td></td></tr><tr><td>quibus illa 'manibus gypsatissimis' persuasit ne sibi vitio</td><td>10</td></tr><tr><td>illae verterent quod abesset a patria. nam</td><td></td></tr><tr><td>    'multi suam rem bene gessere et publicam patria procul;</td><td></td></tr><tr><td>    multi, qui domi aetatem agerent, propterea sunt improbati.'</td><td></td></tr><tr><td>quo in numero tu certe fuisses nisi te extrusissemus. </td><td></td></tr><tr><td>  Sed plura scribemus alias. tu, qui ceteris cavere didicisti,</td><td>2.1</td></tr><tr><td>in Britannia ne ab essedariis decipiaris caveto et (quoniam</td><td></td></tr><tr><td>Medeam coepi agere) illud semper memento:</td><td></td></tr><tr><td>    'qui ipse sibi sapiens prodesse non quit, nequiquam sapit.' </td><td></td></tr><tr><td>  Cura ut valeas.</td><td>5</td></tr>
        </table>