<table>
          <script>targetHit=0;</script>
          <tr class="title first  date"><td>vi Kal<span class="snum">.</span> Sext<span class="snum">.</span> <span class="snum">43</span></td><td></td></tr><tr class="title last  "><td>CICERO BRUTO SALUTEM</td><td></td></tr><tr><td>Cum saepe te litteris hortatus essem ut quam primum rei</td><td>26.1.1</td></tr><tr><td>publicae subvenires in Italiamque exercitum adduceres,</td><td></td></tr><tr><td>neque id arbitrarer dubitare tuos necessarios, rogatus sum a</td><td></td></tr><tr><td>prudentissima et diligentissima femina, matre tua, cuius</td><td></td></tr><tr><td>omnes curae ad te referuntur et in te consumuntur, ut</td><td>5</td></tr><tr><td>venirem ad se a. d. <span class="caps">viii</span> Kal. Sext.; quod ego, ut debui, sine</td><td></td></tr><tr><td>mora feci. cum autem venissem, Casca aderat et Labeo et</td><td></td></tr><tr><td>Scaptius. at illa rettulit quaesivitque quidnam mihi videretur,</td><td></td></tr><tr><td>accerseremusne te atque id tibi conducere putaremus an</td><td></td></tr><tr><td>tardare et commorari te melius esset. respondi id quod</td><td>2.1</td></tr><tr><td>sentiebam, et dignitati et existimationi tuae maxime condu-</td><td></td></tr><tr><td>cere te primo quoque tempore ferre praesidium labenti et</td><td></td></tr><tr><td>inclinatae paene rei publicae. </td><td></td></tr><tr><td>  Quid enim abesse censes mali in eo bello in quo victores</td><td>5</td></tr><tr><td>exercitus fugientem hostem persequi noluerint et in quo</td><td></td></tr><tr><td>incolumis imperator honoribus amplissimis fortunisque</td><td></td></tr><tr><td>maximis, coniuge, liberis, vobis adfinibus ornatus bellum rei</td><td></td></tr><tr><td>publicae indixerit? quid dicam 'in tanto senatus populique</td><td></td></tr><tr><td>consensu', cum tantum resideat intra muros mali? maximo</td><td>3.1</td></tr><tr><td>autem, cum haec scribebam, adficiebar dolore quod, cum </td><td></td></tr><tr><td>me pro adulescentulo ac paene puero res publica accepisset</td><td></td></tr><tr><td>vadem, vix videbar quod promiseram praestare posse. est</td><td></td></tr><tr><td>autem gravior et difficilior animi et sententiae, maximis</td><td>5</td></tr><tr><td>praesertim in rebus, pro altero quam pecuniae obligatio.</td><td></td></tr><tr><td>haec enim solvi potest et est rei familiaris iactura tolerabilis:</td><td></td></tr><tr><td>rei publicae quod spoponderis quem ad modum solvas, si is</td><td></td></tr><tr><td>dependi facile patitur pro quo spoponderis? quamquam et</td><td></td></tr><tr><td>hunc, ut spero, tenebo multis repugnantibus. videtur enim</td><td>10</td></tr><tr><td>esse indoles, sed flexibilis aetas multique ad depravandum</td><td></td></tr><tr><td>parati, qui splendore falsi honoris obiecto aciem boni ingeni</td><td></td></tr><tr><td>praestringi posse confidunt. itaque ad reliquos hic quoque</td><td></td></tr><tr><td>labor mihi accessit, ut omnis adhibeam machinas ad</td><td></td></tr><tr><td>tenendum adulescentem, ne famam subeam temeritatis.</td><td>15</td></tr><tr><td>quamquam quae temeritas est? magis enim illum pro quo</td><td>4.1</td></tr><tr><td>spopondi quam me ipsum obligavi; nec vero paenitere potest</td><td></td></tr><tr><td>rem publicam me pro eo spopondisse qui fuit in rebus</td><td></td></tr><tr><td>gerendis cum suo ingenio &lt;praeclarus&gt; tum mea promissione</td><td></td></tr><tr><td>constantior. </td><td>5</td></tr><tr><td>  Maximus autem, nisi me forte fallit, in re publica nodus</td><td>5.1</td></tr><tr><td>est inopia rei pecuniariae. obdurescunt enim magis cottidie</td><td></td></tr><tr><td>boni viri ad vocem tributi. quod ex centesima collatum</td><td></td></tr><tr><td>impudenti censu locupletum in duarum legionum praemiis</td><td></td></tr><tr><td>omne consumitur. impendent autem infiniti sumptus cum</td><td>5</td></tr><tr><td>in hos exercitus quibus nunc defendimur tum vero in tuum.</td><td></td></tr><tr><td>nam Cassius noster videtur posse satis ornatus venire. sed et</td><td></td></tr><tr><td>haec et multa alia coram cupio idque quam primum. </td><td></td></tr><tr><td>  De sororis tuae filiis non exspectavi, Brute, dum scriberes.</td><td>6.1</td></tr><tr><td>omnino ipsa tempora (bellum enim ducetur) integram tibi</td><td></td></tr><tr><td>causam reservant; sed ego a principio, cum divinare de belli</td><td></td></tr><tr><td>diuturnitate &lt;non&gt; possem, ita causam egi puerorum in </td><td></td></tr><tr><td>senatu ut te arbitror e matris litteris potuisse cognoscere. nec</td><td>5</td></tr><tr><td>vero ulla res erit umquam in qua ego non vel vitae periculo</td><td></td></tr><tr><td>ea dicam eaque faciam quae te velle quaeque ad te pertinere</td><td></td></tr><tr><td>arbitrer.</td><td></td></tr><tr><td> <span class="caps">vi</span> Kal. Sext.</td><td></td></tr>
        </table>