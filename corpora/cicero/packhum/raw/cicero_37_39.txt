<table>
          <script>targetHit=0;</script>
          <tr><td>  Ac ne diutius vos demorer, de omni isto genere quid</td><td>2.235.1</td></tr><tr><td>sentiam perbreviter exponam. De risu quinque sunt, quae</td><td></td></tr><tr><td>quaerantur: unum, quid sit; alterum, unde sit; tertium,</td><td></td></tr><tr><td>sitne oratoris risum velle movere; quartum, quatenus;</td><td></td></tr><tr><td>quintum, quae sint genera ridiculi. Atque illud primum,</td><td>5</td></tr><tr><td>quid sit ipse risus, quo pacto concitetur, ubi sit, quo modo</td><td></td></tr><tr><td>exsistat atque ita repente erumpat, ut eum cupientes tenere</td><td></td></tr><tr><td>nequeamus, et quo modo simul latera, os, venas, oculos,</td><td></td></tr><tr><td>vultum occupet, viderit Democritus; neque enim ad hunc ser-</td><td></td></tr><tr><td>monem hoc pertinet, et, si pertineret, nescire me tamen id</td><td>10</td></tr><tr><td>non puderet, quod ne illi quidem scirent, qui pollicerentur.</td><td></td></tr><tr><td>Locus autem et regio quasi ridiculi—nam id proxime quae-</td><td>236.1</td></tr><tr><td>ritur—turpitudine et deformitate quadam continetur; haec</td><td></td></tr><tr><td>enim ridentur vel sola vel maxime, quae notant et designant</td><td></td></tr><tr><td>turpitudinem aliquam non turpiter. Est autem, ut ad illud</td><td></td></tr><tr><td>tertium veniam, est plane oratoris movere risum; vel quod</td><td>5</td></tr><tr><td>ipsa hilaritas benevolentiam conciliat ei, per quem excitata </td><td></td></tr><tr><td>est; vel quod admirantur omnes acumen uno saepe in</td><td></td></tr><tr><td>verbo positum maxime respondentis, non numquam etiam</td><td></td></tr><tr><td>lacessentis; vel quod frangit adversarium, quod impedit,</td><td></td></tr><tr><td>quod elevat, quod deterret, quod refutat; vel quod ipsum</td><td>10</td></tr><tr><td>oratorem politum esse hominem significat, quod eruditum,</td><td></td></tr><tr><td>quod urbanum, maxime quod tristitiam ac severitatem</td><td></td></tr><tr><td>mitigat et relaxat odiosasque res saepe, quas argumentis</td><td></td></tr><tr><td>dilui non facile est, ioco risuque dissolvit. Quatenus autem</td><td>237.1</td></tr><tr><td>sint ridicula tractanda oratori, perquam diligenter videndum</td><td></td></tr><tr><td>est, quod in quarto loco quaerendi posueramus. Nam</td><td></td></tr><tr><td>nec insignis improbitas et scelere iuncta nec rursus miseria</td><td></td></tr><tr><td>insignis agitata ridetur: facinerosos [enim] maiore quadam</td><td>5</td></tr><tr><td>vi quam ridiculi vulnerari volunt; miseros inludi nolunt, nisi</td><td></td></tr><tr><td>se forte iactant; parcendum autem maxime est caritati</td><td></td></tr><tr><td>hominum, ne temere in eos dicas, qui diliguntur. Haec</td><td>238.1</td></tr><tr><td>igitur adhibenda est primum in iocando moderatio; itaque</td><td></td></tr><tr><td>ea facillime luduntur, quae neque odio magno neque miseri-</td><td></td></tr><tr><td>cordia maxima digna sunt; quam ob rem materies omnis</td><td></td></tr><tr><td>ridiculorum est in eis vitiis, quae sunt in vita hominum</td><td>5</td></tr><tr><td>neque carorum neque calamitosorum neque eorum, qui ob</td><td></td></tr><tr><td>facinus ad supplicium rapiendi videntur; eaque belle agitata</td><td></td></tr><tr><td>ridentur. Est etiam deformitatis et corporis vitiorum satis</td><td>239.1</td></tr><tr><td>bella materies ad iocandum; sed quaerimus idem, quod in</td><td></td></tr><tr><td>ceteris rebus maxime quaerendum est, quatenus; in quo</td><td></td></tr><tr><td>non modo illud praecipitur, ne quid insulse, sed etiam, si</td><td></td></tr><tr><td>quid perridicule possis, vitandum est oratori utrumque,</td><td>5</td></tr><tr><td>ne aut scurrilis iocus sit aut mimicus. Quae cuius modi</td><td></td></tr><tr><td>sint facilius iam intellegemus, cum ad ipsa ridiculorum</td><td></td></tr><tr><td>genera venerimus.  </td><td></td></tr>
        </table>