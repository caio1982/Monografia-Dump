ex .  Iun .  vel in .  Quint .   51  Athenis M. CICERO S. D. C. MEMMIO Etsi non satis mihi constiterat cum aliquane animi mei molestia an potius libenter te Athenis visurus essem, quod iniuria quam accepisti dolore me adficeret, sapientia tua qua fers iniuriam laetitia, tamen vidisse te mallem; nam quod est molestiae non sane multo levius est cum te non video, quod esse potuit voluptatis certe, si vidissem te, plus fuisset. itaque non dubitabo dare operam ut te videam, cum id satis commode facere potero. interea quod per litteras et agi tecum et, ut arbitror, confici potest, agam nunc, ac te illud primum rogabo, ne quid invitus mea causa facias, sed id quod mea intelleges multum, tua nullam in partem interesse ita mihi des si tibi ut id libenter facias ante persuaseris.  Cum Patrone Epicurio mihi omnia sunt, nisi quod in philosophia vehementer ab eo dissentio. sed et initio Romae, cum te quoque et tuos omnis observabat, me coluit in primis et nuper, cum ea quae voluit de suis commodis et praemiis consecutus est, me habuit suorum defensorum et amicorum fere principem et iam a Phaedro, qui nobis cum pueri essemus, ante quam Philonem cognovimus, valde ut philo- sophus, postea tamen ut vir bonus et suavis et officiosus probabatur, traditus mihi commendatusque est.  Is igitur Patro cum ad me Romam litteras misisset, uti te sibi placarem peteremque ut nescio quid illud Epicuri  parietinarum sibi concederes, nihil scripsi ad te ob eam rem quod aedificationis tuae consilium commendatione mea nolebam impediri. idem, ut veni Athenas, cum idem ut ad te scriberem rogasset, ob eam causam impetravit quod te abiecisse illam aedificationem constabat inter omnis amicos tuos. quod si ita est et si iam tua plane nihil interest, velim, si qua offensiuncula facta est animi tui perversitate aliquorum (novi enim gentem illam), des te ad lenitatem vel propter summam <tuam> humanitatem vel etiam honoris mei causa. equidem, si quid ipse sentiam quaeris, nec cur ille tanto opere contendat video nec cur tu repugnes, nisi tamen multo minus tibi concedi potest quam illi laborare sine causa. quamquam Patronis et orationem et causam tibi cognitam esse certo scio; honorem, officium, testamentorum ius, Epicuri auctoritatem, Phaedri obtestationem, sedem, domi- cilium, vestigia summorum hominum sibi tuenda esse dicit. totam hominis vitam rationemque quam sequitur in philosophia derideamus licet si hanc eius contentionem volumus reprehendere. sed mehercules, quoniam illi cete- risque quos illa delectant non valde inimici sumus, nescio an ignoscendum sit huic si tanto opere laborat; in quo etiam si peccat, magis ineptiis quam improbitate peccat.  Sed ne plura (dicendum enim aliquando est), Pomponium Atticum sic amo ut alterum fratrem. nihil est illo mihi nec carius nec iucundius. is (non quo sit ex istis; est enim omni liberali doctrina politissimus, sed valde diligit Patronem, valde Phaedrum amavit) sic a me hoc contendit, homo minime ambitiosus, minime in rogando molestus, ut nihil umquam magis, nec dubitat quin ego a te nutu hoc consequi possem etiam si aedificaturus esses. nunc vero, si audierit te aedificationem deposuisse neque tamen me a te impetrasse,  non te in me illiberalem sed me in se neglegentem putabit. quam ob rem peto a te ut scribas ad tuos posse tua voluntate decretum illud Areopagitarum, quem ὑπομνηματισμὸν illi vocant, tolli.  Sed redeo ad prima. prius velim tibi persuadeas ut hoc mea causa libenter facias quam ut facias. sic tamen habeto, si feceris quod rogo, fore mihi gratissimum.  Vale.