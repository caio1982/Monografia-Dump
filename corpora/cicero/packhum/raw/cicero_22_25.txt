<table>
          <script>targetHit=0;</script>
          <tr><td>  Cum omni mora, ludificatione, calumnia senatus auctoritas</td><td>75.1</td></tr><tr><td>impediretur, venit tandem concilio de me agendi dies,</td><td></td></tr><tr><td><span class="caps">viii</span> Kal. Febr. Princeps rogationis, vir mihi amicissimus,</td><td></td></tr><tr><td>Q. Fabricius, templum aliquanto ante lucem occupavit.</td><td></td></tr><tr><td>Quietus eo die Sestius, is qui est de vi reus; actor hic</td><td>5</td></tr><tr><td>defensorque causae meae nihil progreditur, consilia exspectat</td><td></td></tr><tr><td>inimicorum meorum. Quid? illi quorum consilio P. Sestius </td><td></td></tr><tr><td>in iudicium vocatur, quo se pacto gerunt? Cum forum,</td><td></td></tr><tr><td>comitium, curiam multa de nocte armatis hominibus ac</td><td></td></tr><tr><td>servis plerisque occupavissent, impetum faciunt in Fabri-</td><td>10</td></tr><tr><td>cium, manus adferunt, occidunt non nullos, vulnerant multos.</td><td></td></tr><tr><td>Venientem in forum virum optimum et constantissimum,</td><td>76.1</td></tr><tr><td>M. Cispium, tribunum plebis, vi depellunt, caedem in foro</td><td></td></tr><tr><td>maximam faciunt, universique destrictis gladiis et cruentis</td><td></td></tr><tr><td>in omnibus fori partibus fratrem meum, virum optimum,</td><td></td></tr><tr><td>fortissimum meique amantissimum, oculis quaerebant, voce</td><td>5</td></tr><tr><td>poscebant. Quorum ille telis libenter in tanto luctu ac</td><td></td></tr><tr><td>desiderio mei non repugnandi, sed moriendi causa corpus</td><td></td></tr><tr><td>obtulisset suum, nisi suam vitam ad spem mei reditus re-</td><td></td></tr><tr><td>servasset. Subiit tamen vim illam nefariam consceleratorum</td><td></td></tr><tr><td>latronum et, cum ad fratris salutem a populo Romano depre-</td><td>10</td></tr><tr><td>candam venisset, pulsus e rostris in comitio iacuit, seque</td><td></td></tr><tr><td>servorum et libertorum corporibus obtexit, vitamque tum</td><td></td></tr><tr><td>suam noctis et fugae praesidio non iuris iudiciorumque</td><td></td></tr><tr><td>defendit. Meministis tum, iudices, corporibus civium</td><td>77.1</td></tr><tr><td>Tiberim compleri, cloacas refarciri, e foro spongiis effingi</td><td></td></tr><tr><td>sanguinem, ut omnes tantam illam copiam et tam magni-</td><td></td></tr><tr><td>ficum apparatum non privatum aut plebeium, sed patricium</td><td></td></tr><tr><td>et praetorium esse arbitrarentur. </td><td>5</td></tr><tr><td>  Nihil neque ante hoc tempus neque hoc ipso turbulentis-</td><td></td></tr><tr><td>simo die criminamini Sestium. 'Atqui vis in foro versata</td><td></td></tr><tr><td>est.' Certe; quando enim maior? Lapidationes persaepe</td><td></td></tr><tr><td>vidimus, non ita saepe, sed nimium tamen saepe gladios:</td><td></td></tr><tr><td>caedem vero tantam, tantos acervos corporum exstructos,</td><td>10</td></tr><tr><td>nisi forte illo Cinnano atque Octaviano die, quis umquam</td><td></td></tr><tr><td>in foro vidit? Qua ex concitatione animorum? Nam ex</td><td></td></tr><tr><td>pertinacia aut constantia intercessoris oritur saepe seditio, </td><td></td></tr><tr><td>culpa atque improbitate latoris commodo aliquo &lt;proposito&gt;</td><td></td></tr><tr><td>imperitis aut largitione, oritur ex concertatione magistratuum,</td><td>15</td></tr><tr><td>oritur sensim ex clamore primum, deinde aliqua discessione</td><td></td></tr><tr><td>contionis, vix sero et raro ad manus pervenitur: nullo vero</td><td></td></tr><tr><td>verbo facto, nulla contione advocata, nulla &lt;lata&gt; lege con-</td><td></td></tr><tr><td>citatam nocturnam seditionem quis audivit? An veri simile</td><td>78.1</td></tr><tr><td>est ut civis Romanus aut homo liber quisquam cum gladio</td><td></td></tr><tr><td>in forum descenderit ante lucem, ne de me ferri pateretur,</td><td></td></tr><tr><td>praeter eos qui ab illo pestifero ac perdito civi iam pridem</td><td></td></tr><tr><td>rei publicae sanguine saginantur? Hic iam de ipso accu-</td><td>5</td></tr><tr><td>satore quaero, qui P. Sestium queritur cum multitudine in</td><td></td></tr><tr><td>tribunatu et cum praesidio magno fuisse, num illo die fuerit?</td><td></td></tr><tr><td>certe non fuit. Victa igitur est causa rei publicae, et victa</td><td></td></tr><tr><td>non auspiciis, non intercessione, non suffragiis, sed vi, manu,</td><td></td></tr><tr><td>ferro. Nam si obnuntiasset Fabricio is praetor qui se servasse</td><td>10</td></tr><tr><td>de caelo dixerat, accepisset res publica plagam, sed eam</td><td></td></tr><tr><td>quam acceptam gemere posset; si intercessisset conlega</td><td></td></tr><tr><td>Fabricio, laesisset rem publicam, sed &lt;tribunicio&gt; iure laesisset.</td><td></td></tr><tr><td>Gladiatores tu novicios, pro exspectata aedilitate suppositos,</td><td></td></tr><tr><td>cum sicariis e carcere emissis ante lucem inmittas? magi-</td><td>15</td></tr><tr><td>stratus templo deicias, caedem maximam facias, forum</td><td></td></tr><tr><td>purges? et cum omnia vi et armis egeris, accuses eum qui</td><td></td></tr><tr><td>se praesidio munierit, non ut te oppugnaret, sed ut vitam</td><td></td></tr><tr><td>suam posset defendere?  </td><td></td></tr>
        </table>