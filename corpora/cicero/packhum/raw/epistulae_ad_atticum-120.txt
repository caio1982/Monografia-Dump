Quint .   50  Tarsi (?) CICERO <ATTICO SAL.> Quintus filius pie sane (me quidem certe multum hortante, sed currentem) animum patris sui sorori tuae reconciliavit. eum valde etiam tuae litterae excitarunt. quid quaeris? confido rem ut volumus esse.  Bis ad te antea scripsi de re mea familiari, si modo tibi redditae litterae sunt, Graece ἐν αἰνιγμοῖς. scilicet nihil est movendum; sed tamen ἀφελῶς percontando <de> nominibus Milonis et ut expediat ut mihi receperit hortando aliquid aut proficies <aut certe perspicies>.  Ego Laodiceae quaestorem Mescinium exspectare iussi, ut confectas rationes lege Iulia apud duas civitates possim relin- quere. Rhodum volo puerorum causa, inde quam primum Athenas, etsi etesiae valde reflant; sed * * * plane volo his magistratibus, quorum voluntatem in supplicatione sum ex- pertus. tu tamen mitte, quaeso, mihi obviam litteras num quid putes rei publicae nomine tardandum esse nobis.  Tiro ad te dedisset litteras, nisi eum graviter aegrum Issi  reliquissem; sed nuntiant melius esse. ego tamen angor; nihil enim illo adulescente castius, nihil diligentius.