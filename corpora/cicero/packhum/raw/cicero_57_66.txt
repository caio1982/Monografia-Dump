<table>
          <script>targetHit=0;</script>
          <tr class="title first  date"><td>xv<span class="snum">(?)/</span>vi Kal Dec <span class="snum">58</span> <span class="snum">(</span>§<span class="snum">4)</span> Thessalonicae<span class="snum">/</span>Dyrrachi</td><td></td></tr><tr class="title last  "><td>CICERO ATTICO SAL.</td><td></td></tr><tr><td>Etsi diligenter ad me Quintus frater et Piso quae essent acta</td><td>3.22.1.1</td></tr><tr><td>scripserant, tamen vellem tua te occupatio non impedisset quo</td><td></td></tr><tr><td>minus, ut consuesti, ad me quid ageretur et quid intellegeres</td><td></td></tr><tr><td>perscriberes. me adhuc Plancius liberalitate sua retinet iam</td><td></td></tr><tr><td>aliquotiens conatum ire in Epirum. spes homini est iniecta non</td><td>5</td></tr><tr><td>eadem quae mihi, posse nos una decedere, quam rem sibi</td><td></td></tr><tr><td>magno honori sperat fore. sed iam, cum adventare milites</td><td></td></tr><tr><td>dicentur, faciendum nobis erit ut ab eo discedamus, quod cum</td><td></td></tr><tr><td>faciemus ad te statim mittemus ut scias ubi simus. </td><td></td></tr><tr><td>  Lentulus suo in nos officio, quod et re et promissis et litteris</td><td>2.1</td></tr><tr><td>declarat, spem nobis non nullam adfert Pompei voluntatis;</td><td></td></tr><tr><td>saepe enim tu ad me scripsisti eum totum esse in illius potestate.</td><td></td></tr><tr><td>de Metello scripsit ad me frater quantum speraret profectum</td><td></td></tr><tr><td>esse per te. mi Pomponi, pugna ut tecum et cum meis</td><td>3.1</td></tr><tr><td>mihi liceat vivere, et scribe ad me omnia. premor luctu</td><td></td></tr><tr><td>cum desiderio omnium rerum quae mihi me cariores semper</td><td></td></tr><tr><td>fuerunt. cura ut valeas. </td><td></td></tr><tr><td>  Ego quod per Thessaliam si irem in Epirum perdiu nihil</td><td>4.1</td></tr><tr><td>eram auditurus et quod [et] mei studiosos habeo Dyrrachinos</td><td></td></tr><tr><td>ad eos perrexi, cum illa superiora Thessalonicae scripsissem. inde</td><td></td></tr><tr><td>cum ad te me convertam, faciam ut scias, tuque ad me velim</td><td></td></tr><tr><td>omnia quam diligentissime, cuicuimodi sunt, scribas. ego iam aut</td><td>5</td></tr><tr><td>rem aut ne spem quidem exspecto. data <span class="caps">vi</span> Kal. Dec. Dyrrachi. </td><td></td></tr>
        </table>