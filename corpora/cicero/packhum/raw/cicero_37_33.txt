<table>
          <script>targetHit=0;</script>
          <tr><td>  Haec properans ut et apud doctos et semidoctus ipse</td><td>2.178.1</td></tr><tr><td>percurro, ut aliquando ad illa maiora veniamus: nihil est</td><td></td></tr><tr><td>enim in dicendo, Catule, maius, quam ut faveat oratori is,</td><td></td></tr><tr><td>qui audiet, utique ipse sic moveatur, ut impetu quodam</td><td></td></tr><tr><td>animi et perturbatione magis quam iudicio aut consilio</td><td>5</td></tr><tr><td>regatur: plura enim multo homines iudicant odio aut amore</td><td></td></tr><tr><td>aut cupiditate aut iracundia aut dolore aut laetitia aut spe</td><td></td></tr><tr><td>aut timore aut errore aut aliqua permotione mentis quam </td><td></td></tr><tr><td>veritate aut praescripto aut iuris norma aliqua aut iudici</td><td></td></tr><tr><td>formula aut legibus. Qua re, nisi quid vobis aliud placet,</td><td>179.1</td></tr><tr><td>ad illa pergamus.' 'Paulum' inquit Catulus 'etiam nunc</td><td></td></tr><tr><td>deesse videtur eis rebus, Antoni, quas exposuisti, quod sit</td><td></td></tr><tr><td>tibi ante explicandum, quam illuc proficiscare, quo te dicis</td><td></td></tr><tr><td>intendere.' 'Quidnam?' inquit. 'Qui ordo tibi placeat'</td><td>5</td></tr><tr><td>inquit Catulus 'et quae dispositio argumentorum, in qua tu</td><td></td></tr><tr><td>mihi semper deus videri soles.' 'Vide quam sim' inquit</td><td>180.1</td></tr><tr><td>'deus in isto genere, Catule: non hercule mihi nisi ad-</td><td></td></tr><tr><td>monito venisset in mentem; ut possis existimare me in ea,</td><td></td></tr><tr><td>in quibus non numquam aliquid efficere videor, usu solere</td><td></td></tr><tr><td>in dicendo vel casu potius incurrere. Ac res quidem ista,</td><td>5</td></tr><tr><td>quam ego, quia non noram, sic tamquam ignotum hominem</td><td></td></tr><tr><td>praeteribam, tantum potest in dicendo, ut ad vincendum</td><td></td></tr><tr><td>nulla plus possit; sed tamen mihi videris ante tempus a me</td><td></td></tr><tr><td>rationem ordinis et disponendarum rerum requisisse; nam</td><td>181.1</td></tr><tr><td>si ego omnem vim oratoris in argumentis et in re ipsa per</td><td></td></tr><tr><td>se comprobanda posuissem, tempus esset iam de ordine</td><td></td></tr><tr><td>argumentorum et de conlocatione rerum aliquid dicere;</td><td></td></tr><tr><td>sed cum tria sint a me proposita, de uno dictum, cum de</td><td>5</td></tr><tr><td>duobus reliquis dixero, tum erit denique de disponenda tota</td><td></td></tr><tr><td>oratione quaerendum. </td><td></td></tr>
        </table>