<table>
          <script>targetHit=0;</script>
          <tr><td>  C.F. Quid? illa quae sine arte appellantur,</td><td>48.1</td></tr><tr><td>quae iamdudum assumpta dixisti, ecquonam modo</td><td></td></tr><tr><td>artis indigent? </td><td></td></tr><tr><td>  C.P. Illa vero indigent, nec eo dicuntur sine arte</td><td></td></tr><tr><td>quod ita sunt, sed quod ea non parit oratoris ars sed </td><td>5</td></tr><tr><td>foris ad se delata tamen arte tractat, et maxime in</td><td></td></tr><tr><td>testibus. Nam et de toto genere testium quam id</td><td>49.1</td></tr><tr><td>sit infirmum saepe dicendum est, et argumenta rerum</td><td></td></tr><tr><td>esse propria, testimonia voluntatum, utendumque</td><td></td></tr><tr><td>est exemplis quibus testibus creditum non sit; et</td><td></td></tr><tr><td>de singulis testibus, si natura vani, si leves, si cum</td><td>5</td></tr><tr><td>ignominia, si spe, si metu, si iracundia, si miseri-</td><td></td></tr><tr><td>cordia impulsi, si praemio, si gratia adducti; com-</td><td></td></tr><tr><td>parandique superiore cum auctoritate testium quibus</td><td></td></tr><tr><td>tamen creditum non sit. Saepe etiam quaestionibus</td><td>50.1</td></tr><tr><td>resistendum est, quod et dolorem fugientes multi in</td><td></td></tr><tr><td>tormentis ementiti persaepe sint morique malue-</td><td></td></tr><tr><td>rint falsum fatendo quam infitiando dolere; multi</td><td></td></tr><tr><td>etiam suam vitam neglexerint ut eos qui eis cariores</td><td>5</td></tr><tr><td>quam ipsi sibi essent liberarent, alii autem aut natura</td><td></td></tr><tr><td>corporis aut consuetudine dolendi aut metu supplicii</td><td></td></tr><tr><td>ac mortis vim tormentorum pertulerint, alii ementiti</td><td></td></tr><tr><td>sint in eos quos oderant. Atque haec exemplis</td><td></td></tr><tr><td>firmanda sunt. Neque est obscurum, quin, quoniam</td><td>51.1</td></tr><tr><td>in utramque partem sunt exempla et item ad coniec-</td><td></td></tr><tr><td>turam faciendam loci, in contrariis contraria sint</td><td></td></tr><tr><td>sumenda. Atque etiam incurrit alia quaedam in</td><td></td></tr><tr><td>testibus et in quaestionibus ratio; saepe enim ea</td><td>5</td></tr><tr><td>quae dicta sunt si aut ambigue aut inconstanter aut </td><td></td></tr><tr><td>incredibiliter dicta sunt aut etiam aliter ab alio dicta,</td><td></td></tr><tr><td>subtiliter reprehenduntur. </td><td></td></tr>
        </table>