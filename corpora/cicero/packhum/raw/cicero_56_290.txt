<table>
          <script>targetHit=0;</script>
          <tr class="title first last  "><td>M. CICERO M. RUTILIO S.</td><td></td></tr><tr><td>Cum et mihi conscius essem quanti te facerem et tuam erga</td><td>13.8.1.1</td></tr><tr><td>me benevolentiam expertus essem, non dubitavi a te petere</td><td></td></tr><tr><td>quod mihi petendum esset. </td><td></td></tr><tr><td>  P. Sestium quanti faciam ipse optime scio; quanti autem</td><td></td></tr><tr><td>facere debeam et tu et omnes homines sciunt. is cum ex aliis</td><td>5</td></tr><tr><td>te mei studiosissimum esse cognosset, petivit a me ut ad te</td><td></td></tr><tr><td>quam accuratissime scriberem de re C. Albani senatoris,</td><td></td></tr><tr><td>cuius ex f[am]ilia natus est L. Sestius, optimus adulescens,</td><td></td></tr><tr><td>filius P. Sesti. hoc idcirco scripsi ut intellegeres non solum me</td><td></td></tr><tr><td>pro P. Sestio laborare debere sed Sestium etiam pro Albanio. </td><td>10</td></tr><tr><td>  Res autem est haec: a M. Laberio C. Albanius praedia</td><td>2.1</td></tr><tr><td>in aestimationem accepit, quae praedia Laberius emerat a</td><td></td></tr><tr><td>Caesare de bonis Plotianis. ea si dicam non esse e re publica</td><td></td></tr><tr><td>dividi, docere te videar, non rogare. sed tamen, cum Caesar</td><td></td></tr><tr><td>Sullanas venditiones et adsignationes ratas esse velit quo</td><td>5</td></tr><tr><td>firmiores existimentur suae, si ea praedia dividentur quae</td><td></td></tr><tr><td>ipse Caesar vendidit, quae tandem in eius venditionibus</td><td></td></tr><tr><td>esse poterit auctoritas? </td><td></td></tr><tr><td>  Sed hoc quale sit tu pro tua prudentia considerabis. ego</td><td>3.1</td></tr><tr><td>te plane rogo, atque ita ut maiore studio, iustiore de causa,</td><td></td></tr><tr><td>magis ex animo rogare nihil possim, ut Albanio parcas, praedia</td><td></td></tr><tr><td>Laberiana ne attingas. magna me adfeceris non modo laetitia</td><td></td></tr><tr><td>sed etiam quodam modo gloria si P. Sestius homini maxime</td><td>5</td></tr><tr><td>necessario satis fecerit per me, ut ego illi uni plurimum debeo. </td><td></td></tr><tr><td>quod ut facias te vehementer etiam atque etiam rogo; maius</td><td></td></tr><tr><td>mihi dare beneficium nullum potes. id mihi intelleges esse</td><td></td></tr><tr><td>gratissimum.</td><td></td></tr>
        </table>