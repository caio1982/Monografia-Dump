<table>
          <script>targetHit=0;</script>
          <tr><td>  Hic nunc de miseria Siculorum, iudices, audite. Et</td><td>2.2.62.1</td></tr><tr><td>Heraclius ille Syracusanus et hic Bidinus Epicrates expulsi</td><td></td></tr><tr><td>bonis omnibus Romam venerunt; sordidati, maxima barba</td><td></td></tr><tr><td>et capillo, Romae biennium prope fuerunt. Cum L. Me-</td><td></td></tr><tr><td>tellus in provinciam profectus est, tum isti bene commendati</td><td>5</td></tr><tr><td>cum Metello una proficiscuntur. Metellus, simul ac venit</td><td></td></tr><tr><td>Syracusas, utrumque rescidit, et de Epicrate et de Heraclio.</td><td></td></tr><tr><td>In utriusque bonis nihil erat quod restitui posset, nisi si</td><td></td></tr><tr><td>quid moveri loco non potuerat. Fecerat hoc egregie primo </td><td>63.1</td></tr><tr><td>adventu Metellus, ut omnis istius iniurias, quas modo posset,</td><td></td></tr><tr><td>rescinderet et inritas faceret. Quod Heraclium restitui</td><td></td></tr><tr><td>iusserat ac non restituebatur, quisquis erat eductus senator</td><td></td></tr><tr><td>Syracusanus ab Heraclio, duci iubebat; itaque permulti</td><td>5</td></tr><tr><td>ducti sunt. Epicrates quidem continuo est restitutus. Alia</td><td></td></tr><tr><td>iudicia Lilybaei, alia Agrigenti, alia Panhormi restituta</td><td></td></tr><tr><td>sunt. Census qui isto praetore sunt habiti non servaturum</td><td></td></tr><tr><td>se Metellus ostenderat; decumas quas iste contra legem</td><td></td></tr><tr><td>Hieronicam vendiderat sese venditurum Hieronica lege</td><td>10</td></tr><tr><td>edixerat. Omnia erant Metelli eius modi ut non tam suam</td><td></td></tr><tr><td>praeturam gerere quam istius praeturam retexere videretur.</td><td></td></tr><tr><td>Simul atque ego in Siciliam veni, mutatus est. Venerat ad</td><td>64.1</td></tr><tr><td>eum illo biduo Laetilius quidam, homo non alienus a</td><td></td></tr><tr><td>litteris; itaque eo iste tabellario semper usus est. Is</td><td></td></tr><tr><td>epistulas compluris attulerat, in his unam domo quae totum</td><td></td></tr><tr><td>mutarat hominem. Repente coepit dicere se omnia Verris</td><td>5</td></tr><tr><td>causa velle; sibi cum eo amicitiam cognationemque esse.</td><td></td></tr><tr><td>Mirabantur omnes hoc ei tum denique in mentem venisse,</td><td></td></tr><tr><td>posteaquam tam multis eum factis decretisque iugulasset.</td><td></td></tr><tr><td>Erant qui putarent Laetilium legatum a Verre venisse, qui</td><td></td></tr><tr><td>gratiam amicitiam cognationemque commemoraret. Ex</td><td>10</td></tr><tr><td>illo tempore a civitatibus laudationes petere, testis non</td><td></td></tr><tr><td>solum deterrere verbis, sed etiam vi retinere coepit. Quod</td><td></td></tr><tr><td>nisi ego meo adventu illius conatus aliquantum repressissem,</td><td></td></tr><tr><td>et apud Siculos non Metelli, sed Glabrionis litteris ac lege</td><td></td></tr><tr><td>pugnassem, tam multos [testis] huc evocare non potuissem.</td><td>15</td></tr><tr><td>Verum, quod institui dicere, miserias cognoscite sociorum.</td><td>65.1</td></tr><tr><td>Heraclius ille et Epicrates longe mihi obviam cum suis</td><td></td></tr><tr><td>omnibus processerunt, venienti Syracusas egerunt gratias </td><td></td></tr><tr><td>flentes, Romam mecum decedere cupiverunt. Quod erant</td><td></td></tr><tr><td>oppida mihi complura etiam reliqua quae adire vellem,</td><td>5</td></tr><tr><td>constitui cum hominibus quo die mihi Messanae praesto</td><td></td></tr><tr><td>essent. Eo mihi nuntium miserunt se a praetore retineri.</td><td></td></tr><tr><td>Quibus ego testimonium denuntiavi, quorum edidi nomina</td><td></td></tr><tr><td>Metello, cupidissimi veniendi, maximis iniuriis adfecti,</td><td></td></tr><tr><td>adhuc non venerunt. Hoc iure sunt socii ut iis ne deplorare</td><td>10</td></tr><tr><td>quidem de suis incommodis liceat. </td><td></td></tr>
        </table>