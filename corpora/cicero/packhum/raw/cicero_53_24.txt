<table>
          <script>targetHit=0;</script>
          <tr><td>  Quid de auguribus loquar? Tuae partes sunt, tuum </td><td>1.105.1</td></tr><tr><td>inquam, auspiciorum patrocinium debet esse. Tibi App.</td><td></td></tr><tr><td>Claudius augur consuli nuntiavit addubitato Salutis</td><td></td></tr><tr><td>augurio bellum domesticum triste ac turbulentum fore;</td><td></td></tr><tr><td>quod paucis post mensibus exortum paucioribus a te</td><td>5</td></tr><tr><td>est diebus oppressum. Cui quidem auguri vehementer</td><td></td></tr><tr><td>adsentior; solus enim multorum annorum memoria</td><td></td></tr><tr><td>non decantandi augurii, sed divinandi tenuit discipli-</td><td></td></tr><tr><td>nam. Quem inridebant collegae tui eumque tum Pi-</td><td></td></tr><tr><td>sidam, tum Soranum augurem esse dicebant; quibus</td><td>10</td></tr><tr><td>nulla videbatur in auguriis aut praesensio aut scientia</td><td></td></tr><tr><td>veritatis futurae; sapienter aiebant ad opinionem im-</td><td></td></tr><tr><td>peritorum esse fictas religiones. Quod longe secus est;</td><td></td></tr><tr><td>neque enim in pastoribus illis, quibus Romulus prae-</td><td></td></tr><tr><td>fuit, nec in ipso Romulo haec calliditas esse potuit,</td><td>15</td></tr><tr><td>ut ad errorem multitudinis religionis simulacra finge-</td><td></td></tr><tr><td>rent. Sed difficultas laborque discendi disertam ne-</td><td></td></tr><tr><td>glegentiam reddidit; malunt enim disserere nihil esse</td><td></td></tr><tr><td>in auspiciis quam, quid sit, ediscere. Quid est illo</td><td>106.1</td></tr><tr><td>auspicio divinius, quod apud te in Mario est? ut utar</td><td></td></tr><tr><td>potissumum auctore te:</td><td></td></tr><tr><td>    Hic Iovis altisoni subito pinnata satelles</td><td></td></tr><tr><td>    Arboris e trunco serpentis saucia morsu</td><td>5</td></tr><tr><td>    Subrigit ipsa feris transfigens unguibus anguem</td><td></td></tr><tr><td>    Semianimum et varia graviter cervice micantem</td><td></td></tr><tr><td>    Quem se intorquentem lanians rostroque cruentans</td><td></td></tr><tr><td>    Iam satiata animos, iam duros ulta dolores</td><td></td></tr><tr><td>    Abicit ecflantem et laceratum adfligit in unda</td><td>10</td></tr><tr><td>    Seque obitu a solis nitidos convertit ad ortus.</td><td></td></tr><tr><td>    Hanc ubi praepetibus pinnis lapsuque volantem</td><td></td></tr><tr><td>    Conspexit Marius, divini numinis augur,</td><td></td></tr><tr><td>    Faustaque signa suae laudis reditusque notavit, </td><td></td></tr><tr><td>    Partibus intonuit caeli pater ipse sinistris.</td><td>15</td></tr><tr><td>    Sic aquilae clarum firmavit Iuppiter omen.</td><td></td></tr><tr><td>Atque ille Romuli auguratus pastoralis, non urbanus</td><td>107.1</td></tr><tr><td>fuit nec fictus ad opiniones inperitorum, sed a certis</td><td></td></tr><tr><td>acceptus et posteris traditus. Itaque Romulus augur,</td><td></td></tr><tr><td>ut apud Ennium est, cum fratre item augure</td><td></td></tr><tr><td>    Curantes magna cum cura tum cupientes</td><td>5</td></tr><tr><td>    Regni dant operam simul auspicio augurioque.</td><td></td></tr><tr><td>    †In monte Remus auspicio se devovet atque secundam</td><td></td></tr><tr><td>    Solus avem servat. At Romulus pulcher in alto</td><td></td></tr><tr><td>    Quaerit Aventino, servat genus altivolantum.</td><td></td></tr><tr><td>    Certabant, urbem Romam Remoramne vocarent.</td><td>10</td></tr><tr><td>    Omnibus cura viris, uter esset induperator.</td><td></td></tr><tr><td>    Exspectant; veluti, consul quom mittere signum</td><td></td></tr><tr><td>    Volt, omnes avidi spectant ad carceris oras,</td><td></td></tr><tr><td>    Quam mox emittat pictis e faucibus currus,</td><td>108.1</td></tr><tr><td>    Sic exspectabat populus atque ore timebat,</td><td></td></tr><tr><td>    Rebus utri magni victoria sit data regni.</td><td></td></tr><tr><td>    Interea sol albus recessit in infera noctis.</td><td></td></tr><tr><td>    Exin candida se radiis dedit icta foras lux,</td><td>5</td></tr><tr><td>    Et simul ex alto longe pulcherruma praepes</td><td></td></tr><tr><td>    Laeva volavit avis. Simul aureus exoritur sol,</td><td></td></tr><tr><td>    Cedunt de caelo ter quattuor corpora sancta</td><td></td></tr><tr><td>    Avium, praepetibus sese pulchrisque locis dant.</td><td></td></tr><tr><td>    Conspicit inde sibi data Romulus esse priora,</td><td>10</td></tr><tr><td>    Auspicio regni stabilita scamna solumque. </td><td></td></tr>
        </table>