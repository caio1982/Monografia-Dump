<table>
          <script>targetHit=0;</script>
          <tr class="title first  date"><td>iii aut prid<span class="snum">.</span> Non<span class="snum">.</span> Mai<span class="snum">.</span> <span class="snum">51</span> Minturnis</td><td></td></tr><tr class="title last  "><td>CICERO ATTICO SAL.</td><td></td></tr><tr><td>Ego vero et tuum in discessu vidi animum et meo sum ipse</td><td>5.1.1.1</td></tr><tr><td>testis; quo magis erit tibi videndum ne quid novi decernatur,</td><td></td></tr><tr><td>ut hoc nostrum desiderium ne plus sit annuum. </td><td></td></tr><tr><td>  De Annio Saturnino, curasti probe. de satis dando vero, te</td><td>2.1</td></tr><tr><td>rogo, quoad eris Romae, tu ut satis des; et sunt aliquot</td><td></td></tr><tr><td>satisdationes secundum mancipium, veluti Mennianorum</td><td></td></tr><tr><td>praediorum vel Atilianorum. de Oppio, factum est &lt;ut&gt;</td><td></td></tr><tr><td>volui, et maxime quo&lt;d de&gt; <span class="caps"><span class="ovl">dccc</span></span><span class="ovl"></span> aperuisti; quae quidem</td><td>5</td></tr><tr><td>ego utique vel versura facta solvi volo, ne extrema exactio</td><td></td></tr><tr><td>nostrorum nominum exspectetur. </td><td></td></tr><tr><td>  Nunc venio ad transversum illum extremae epistulae tuae</td><td>3.1</td></tr><tr><td>versiculum in quo me admones de sorore. quae res se sic</td><td></td></tr><tr><td>habet: ut veni in Arpinas, cum ad me frater venisset, in primis</td><td></td></tr><tr><td>nobis sermo isque multus de te fuit; ex quo ego veni ad ea</td><td></td></tr><tr><td>quae fueramus ego et tu inter nos de sorore in Tusculano</td><td>5</td></tr><tr><td>locuti. nihil tam vidi mite, nihil tam placatum quam tum</td><td></td></tr><tr><td>meus frater erat in sororem tuam, ut, etiam si qua fuerat ex</td><td></td></tr><tr><td>ratione sumpta offensio, non appareret. ille sic dies. postridie</td><td></td></tr><tr><td>ex Arpinati profecti sumus. ut in Arcano Quintus maneret</td><td></td></tr><tr><td>dies fecit; ego Aquini, sed prandimus in Arcano (nosti hunc</td><td>10</td></tr><tr><td>fundum). quo ut venimus, humanissime Quintus 'Pomponia'</td><td></td></tr><tr><td>inquit, 'tu invita mulieres, ego vero adscivero pueros'. nihil</td><td></td></tr><tr><td>potuit, mihi quidem ut visum est, dulcius, idque cum verbis</td><td></td></tr><tr><td>tum etiam animo ac vultu. at illa audientibus nobis 'ego ipsa</td><td></td></tr><tr><td>sum' inquit 'hic hospita'; id autem ex eo, ut opinor, quod </td><td>15</td></tr><tr><td>antecesserat Statius ut prandium nobis videret. tum Quintus</td><td></td></tr><tr><td>'en' inquit mihi, 'haec ego patior cottidie'. dices 'quid, quaeso,</td><td>4.1</td></tr><tr><td>istuc erat?' magnum; itaque me ipsum commoverat; sic</td><td></td></tr><tr><td>absurde et aspere verbis vultuque responderat. dissimulavi</td><td></td></tr><tr><td>dolens. discubuimus omnes praeter illam, cui tamen Quintus</td><td></td></tr><tr><td>de mensa misit; illa reiecit. quid multa? nihil meo fratre lenius,</td><td>5</td></tr><tr><td>nihil asperius tua sorore mihi visum est; et multa praetereo</td><td></td></tr><tr><td>quae tum mihi maiori stomacho quam ipsi Quinto fuerunt.</td><td></td></tr><tr><td>ego inde Aquinum. Quintus in Arcano remansit et Aquinum</td><td></td></tr><tr><td>ad me postridie mane venit mihique narravit nec secum illam</td><td></td></tr><tr><td>dormire voluisse et cum discessura esset fuisse eius modi</td><td>10</td></tr><tr><td>qualem ego vidissem. quid quaeris? vel ipsi hoc dicas licet,</td><td></td></tr><tr><td>humanitatem ei meo iudicio illo die defuisse. haec ad te scripsi,</td><td></td></tr><tr><td>fortasse pluribus quam necesse fuit, ut videres tuas quoque</td><td></td></tr><tr><td>esse partis instituendi et monendi. </td><td></td></tr><tr><td>  Reliquum est ut ante quam proficiscare mandata nostra</td><td>5.1</td></tr><tr><td>exhaurias, scribas ad me omnia, Pomptinum extrudas, cum</td><td></td></tr><tr><td>profectus eris cures ut sciam, sic habeas, nihil mehercule te</td><td></td></tr><tr><td>mihi nec carius esse nec suavius. </td><td></td></tr><tr><td>  A. Torquatum amantissime dimisi Minturnis, optimum</td><td>5</td></tr><tr><td>virum; cui me ad te scripsisse aliquid in sermone significes</td><td></td></tr><tr><td>velim.</td><td></td></tr>
        </table>