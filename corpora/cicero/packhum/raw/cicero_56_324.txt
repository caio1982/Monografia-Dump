<table>
          <script>targetHit=0;</script>
          <tr class="title first  date"><td><span class="snum">61</span> vel <span class="snum">60</span></td><td></td></tr><tr class="title last  "><td>CICERO CULLEOLO S.</td><td></td></tr><tr><td>Quae fecisti L. Luccei causa scire te plane volo te homini</td><td>13.41.1.1</td></tr><tr><td>gratissimo commodasse; et cum ipsi quae fecisti pergrata</td><td></td></tr><tr><td>sunt, tum Pompeius, quotienscumque me vidit (videt autem</td><td></td></tr><tr><td>saepe), gratias tibi agit singularis. addo etiam illud, quod tibi</td><td></td></tr><tr><td>iucundissimum esse certo scio, me ipsum ex tua erga</td><td>5</td></tr><tr><td>Lucceium benignitate maxima voluptate adfici. quod</td><td>2.1</td></tr><tr><td>superest, quamquam mihi non est dubium quin, cum antea</td><td></td></tr><tr><td>nostra causa, nunc iam etiam tuae constantiae gratia</td><td></td></tr><tr><td>mansurus sis in eadem ista liberalitate, tamen abs te</td><td></td></tr><tr><td>vehementer etiam atque etiam peto ut ea quae initio</td><td>5</td></tr><tr><td>ostendisti, deinceps fecisti, ad exitum augeri et cumulari per</td><td></td></tr><tr><td>te velis. id et Lucceio et Pompeio valde gratum fore teque</td><td></td></tr><tr><td>apud eos praeclare positurum confirmo et spondeo. </td><td></td></tr><tr><td>  De re publica deque his negotiis cogitationibusque nostris</td><td></td></tr><tr><td>perscripseram ad te diligenter paucis ante diebus easque</td><td>10</td></tr><tr><td>litteras dederam pueris tuis. </td><td></td></tr><tr><td>  Vale.</td><td></td></tr>
        </table>