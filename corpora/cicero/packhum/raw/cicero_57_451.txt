<table>
          <script>targetHit=0;</script>
          <tr class="title first  date"><td>medio Quint<span class="snum">.</span> <span class="snum">44</span> in Pompeiano</td><td></td></tr><tr class="title last  "><td>CICERO PLANCO PR. DESIG. SAL.</td><td></td></tr><tr><td>Ignosce mihi quod, cum antea accuratissime de Buthrotiis ad te</td><td>16.16e.1.1</td></tr><tr><td>scripserim, eadem de re saepius scribam. non mehercule, mi</td><td></td></tr><tr><td>Plance, facio quo parum confidam aut liberalitati tuae aut</td><td></td></tr><tr><td>nostrae amicitiae, sed, cum tanta res agatur Attici nostri, nunc</td><td></td></tr><tr><td>vero etiam existimatio, ut id quod probavit Caesar nobis</td><td>5</td></tr><tr><td>testibus et obsignatoribus qui et decretis et responsis Caesaris</td><td></td></tr><tr><td>interfueramus videatur obtinere potuisse, &lt;iterum te puto</td><td></td></tr><tr><td>rogandum esse,&gt; praesertim cum tota potestas eius rei tua sit,</td><td></td></tr><tr><td>ut ea quae consules decreverunt secundum Caesaris decreta et</td><td></td></tr><tr><td>responsa non dicam comprobes sed studiose libenterque com-</td><td>10</td></tr><tr><td>probes. id mihi sic erit gratum ut nulla res gratior esse possit.</td><td>2.1</td></tr><tr><td>etsi iam sperabam, cum has litteras accepisses, fore ut ea quae</td><td></td></tr><tr><td>superioribus litteris a te petissemus impetrata essent, tamen non</td><td></td></tr><tr><td>faciam finem rogandi quoad nobis nuntiatum erit te id fecisse</td><td></td></tr><tr><td>quod magna cum spe exspectamus. deinde enim confido fore</td><td>5</td></tr><tr><td>ut alio genere litterarum utamur tibique pro tuo summo</td><td></td></tr><tr><td>beneficio gratias agamus. quod si acciderit, velim sic existimes,</td><td></td></tr><tr><td>non tibi tam Atticum, cuius permagna res agitur, quam me, qui</td><td></td></tr><tr><td>non minus laboro quam ille, obligatum fore. </td><td></td></tr>
        </table>