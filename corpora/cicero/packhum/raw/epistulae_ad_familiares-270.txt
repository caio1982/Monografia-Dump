post xiii Kal .  Oct .   44(?)  Romae CICERO CORNIFICIO S. Nos hic cum homine gladiatore omnium nequissimo, collega nostro, Antonio, bellum gerimus, sed non pari condicione, contra arma verbis. at etiam de te contionatur, nec impune; nam sentiet quos lacessierit. ego autem acta ad te omnia arbitror perscribi ab aliis; a me futura debes cognoscere, quorum quidem nunc est difficilis coniectura.  Oppressa omnia sunt, nec habent ducem boni nostrique tyrannoctoni longe gentium absunt. Pansa et sentit bene et loquitur fortiter; Hirtius noster tardius convalescit. quid  futurum sit plane nescio; spes tamen una est aliquando populum Romanum maiorum similem fore. ego certe rei publicae non deero et quicquid acciderit a quo mea culpa absit animo forti feram. illud profecto quoad potero: tuam famam et dignitatem tuebor.