xi Kal .  Apr .   49  Romae BALBVS CICERONI IMP. SAL. DIC. Caesar nobis litteras perbrevis misit, quarum exemplum subscripsi. brevitate epistulae scire poteris eum valde esse distentum qui tanta de re tam breviter scripserit. si quid praeterea novi fuerit, statim tibi scribam. CAESAR OPPIO CORNELIO SAL. A. d.  vii  Id. Mart. Brundisium veni; ad murum castra posui. Pompeius est Brundisi. misit ad me N. Magium de pace. quae visa sunt respondi. hoc vos statim scire volui. cum in spem venero de compositione aliquid me conficere, statim vos certiores faciam.  Quo modo me nunc putas, mi Cicero, torqueri, postquam rursus in spem pacis veni, ne qua res eorum compositionem  impediat? namque quod absens facere possum, opto. quod si una essem, aliquid fortasse proficere posse mihi viderer. nunc exspectatione crucior.