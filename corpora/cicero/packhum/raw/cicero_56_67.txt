<table>
          <script>targetHit=0;</script>
          <tr class="title first  date"><td>Ian<span class="snum">.</span> <span class="snum">44</span> Naronae<span class="snum">(?)</span></td><td></td></tr><tr class="title last  "><td>VATINIUS CICERONI SUO S.</td><td></td></tr><tr><td>S. v. b. e. e. q. v. </td><td>5.10a.1.1</td></tr><tr><td>  De Dionysio tuo adhuc nihil extrico, et eo minus quod me</td><td></td></tr><tr><td>frigus Dalmaticum, quod illinc eiecit, etiam hic refrigeravit.</td><td></td></tr><tr><td>sed tamen non desistam quin illum aliquando eruam. sed</td><td></td></tr><tr><td>tamen omnia mi dura imperas. De Catilio nescio quid ad me</td><td>5</td></tr><tr><td>scripsisti deprecationis diligentissimae. apage te cum nostro</td><td></td></tr><tr><td>Sex. Servilio! nam mehercule ego quoque illum amo. sed</td><td></td></tr><tr><td>huiusce modi vos clientis, huius modi causas recipitis?</td><td></td></tr><tr><td>hominem unum omnium crudelissimum, qui tot ingenuos, </td><td></td></tr><tr><td>matresfamilias, civis Romanos occidit, abripuit, disperdidit,</td><td>10</td></tr><tr><td>regiones vastavit? simius, non semissis homo, contra me</td><td></td></tr><tr><td>arma tulit et eum bello cepi. </td><td></td></tr><tr><td>  Sed tamen, mi Cicero, quid facere possum? omnia me-</td><td>2.1</td></tr><tr><td>hercule cupio quae tu mi imperas. meam animadversionem</td><td></td></tr><tr><td>et supplicium quo usurus eram in eum quem cepissem</td><td></td></tr><tr><td>remitto tibi et condono: quid illis respondere possum qui</td><td></td></tr><tr><td>sua bona direpta, navis expugnatas, fratres, liberos, parentis</td><td>5</td></tr><tr><td>occisos actione expostulant? si mehercules Appi os haberem,</td><td></td></tr><tr><td>in cuius locum suffectus sum, tamen hoc sustinere non</td><td></td></tr><tr><td>possem. quid ergo est? faciam omnia sedulo quae te sciam</td><td></td></tr><tr><td>velle. defenditur a Q. Volusio, tuo discipulo, si forte ea res</td><td></td></tr><tr><td>poterit adversarios fugare. in eo maxima spes est. </td><td>10</td></tr><tr><td>  Nos, si quid erit istic opus, defendes.</td><td>3.1</td></tr>
        </table>