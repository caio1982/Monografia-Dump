<table>
          <script>targetHit=0;</script>
          <tr class="title first  date"><td>Mai<span class="snum">.</span> <span class="snum">54</span> in Cumano vel Pompeiano</td><td></td></tr><tr class="title last  "><td>&lt;MARCUS QUINTO FRATRI SALUTEM&gt;</td><td></td></tr><tr><td>Duas adhuc a te accepi epistulas, [quarum] alteram in ipso</td><td>2.13.1.1</td></tr><tr><td>discessu nostro, alteram Arimino datam. pluris quas scribis</td><td></td></tr><tr><td>te dedisse non acceperam.  </td><td></td></tr><tr><td>  Ego me in Cumano et Pompeiano, praeter quam quod</td><td></td></tr><tr><td>sine te, ceterum satis commode oblectabam, et eram in</td><td>5</td></tr><tr><td>isdem locis usque ad Kal. Iun. futurus. scribebam illa quae</td><td></td></tr><tr><td>dixeram πολιτικά, spissum sane opus et operosum. sed si ex</td><td></td></tr><tr><td>sententia successerit, bene erit opera posita; sin minus, in</td><td></td></tr><tr><td>illud ipsum mare deiciemus quod spectantes scribimus,</td><td></td></tr><tr><td>adgrediemur alia, quoniam quiescere non possumus. </td><td>10</td></tr><tr><td>  Tua mandata persequar diligenter et in adiungendis</td><td>2.1</td></tr><tr><td>hominibus et in quibusdam non alienandis. maximae vero</td><td></td></tr><tr><td>mihi curae erit ut Ciceronem tuum nostrumque videam</td><td></td></tr><tr><td>scilicet cottidie sed inspiciam quid discat quam saepissime;</td><td></td></tr><tr><td>et nisi ille contemnet, etiam magistrum me ei profitebor,</td><td>5</td></tr><tr><td>cuius rei non nullam consuetudinem nactus sum in hoc</td><td></td></tr><tr><td>horum dierum otio Cicerone nostro minore producendo. </td><td></td></tr><tr><td>  Tu, quem ad modum scribis (quod etiam si non scriberes</td><td>3.1</td></tr><tr><td>facere te diligentissime tamen sciebam), facies scilicet ut mea</td><td></td></tr><tr><td>mandata digeras, persequare, conficias. ego, cum Romam</td><td></td></tr><tr><td>venero, nullum praetermittam Caesaris tabellarium cui</td><td></td></tr><tr><td>litteras ad te non dem. his diebus ignosces; cui darem fuit</td><td>5</td></tr><tr><td>nemo ante hunc M. Orfium, equitem Romanum, nostrum</td><td></td></tr><tr><td>et per &lt;se&gt; necessarium et quod est ex municipio Atellano,</td><td></td></tr><tr><td>quod scis esse in fide nostra. itaque eum tibi commendo in</td><td></td></tr><tr><td>maiorem modum, hominem domi splendidum, gratiosum</td><td></td></tr><tr><td>etiam extra domum. quem fac ut tua liberalitate tibi obliges.</td><td>10</td></tr><tr><td>est tribunus militum in exercitu vestro. gratum hominem</td><td></td></tr><tr><td>observantemque cognosces. </td><td></td></tr><tr><td>  Trebatium ut valde ames vehementer te rogo. </td><td></td></tr>
        </table>