<table>
          <script>targetHit=0;</script>
          <tr class="title first  date"><td>Sext<span class="snum">.</span> <span class="snum">46(?)</span></td><td></td></tr><tr class="title last  "><td>&lt;M. CICERO TREBIANO S.&gt;</td><td></td></tr><tr><td>Antea misissem ad te litteras si genus scribendi invenirem.</td><td>6.10b.1.1</td></tr><tr><td>tali enim tempore aut consolari amicorum est aut polliceri.</td><td></td></tr><tr><td>consolatione non utebar quod ex multis audiebam quam</td><td></td></tr><tr><td>fortiter sapienterque ferres iniuriam temporum quamque te</td><td></td></tr><tr><td>vehementer consolaretur conscientia factorum et consiliorum</td><td>5</td></tr><tr><td>tuorum. quod quidem si facis, magnum fructum studiorum</td><td></td></tr><tr><td>optimorum capis, in quibus te semper scio esse versatum,</td><td></td></tr><tr><td>idque ut facias etiam atque etiam te hortor. </td><td></td></tr><tr><td>  Simul et illud tibi, homini peritissimo rerum et exemplorum</td><td>2.1</td></tr><tr><td>et omnis vetustatis, ne ipse quidem rudis sed et in studio</td><td></td></tr><tr><td>minus fortasse quam vellem et in rebus atque usu plus etiam</td><td></td></tr><tr><td>quam vellem versatus spondeo, tibi istam acerbitatem et</td><td></td></tr><tr><td>iniuriam non diuturnam fore. nam et ipse qui plurimum</td><td>5</td></tr><tr><td>potest cottidie magis mihi delabi ad aequitatem et ad †rerum†</td><td></td></tr><tr><td>naturam videtur et ipsa causa ea est ut iam simul cum re</td><td></td></tr><tr><td>publica, quae in perpetuum iacere non potest, necessario</td><td></td></tr><tr><td>reviviscat atque recreetur; cottidieque aliquid fit lenius et </td><td></td></tr><tr><td>liberalius quam timebamus. quae quoniam in temporum</td><td>10</td></tr><tr><td>inclinationibus saepe parvis posita sunt, omnia momenta</td><td></td></tr><tr><td>observabimus neque ullum praetermittemus tui iuvandi et</td><td></td></tr><tr><td>levandi locum. </td><td></td></tr><tr><td>  Itaque illud alterum quod dixi litterarum genus cottidie</td><td>3.1</td></tr><tr><td>mihi, ut spero, fiet proclivius, ut etiam polliceri possim. id re</td><td></td></tr><tr><td>quam verbis faciam libentius. tu velim existimes et pluris te</td><td></td></tr><tr><td>amicos habere quam &lt;plerosque&gt; qui in isto casu sint ac</td><td></td></tr><tr><td>fuerint, quantum quidem ego intellegere potuerim, et me</td><td>5</td></tr><tr><td>concedere eorum nemini. fortem fac animum habeas et</td><td></td></tr><tr><td>magnum, quod est in uno te; quae sunt in fortuna temporibus</td><td></td></tr><tr><td>regentur et consiliis nostris providebuntur.</td><td></td></tr>
        </table>