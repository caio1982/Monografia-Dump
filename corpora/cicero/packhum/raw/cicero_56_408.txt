<table>
          <script>targetHit=0;</script>
          <tr class="title first  date"><td>iii Non<span class="snum">.</span> Nov<span class="snum">.</span> <span class="snum">50</span> in itinere a Patris Alyziam</td><td></td></tr><tr class="title  "><td>TULLIUS TIRONI SUO S. P. D. &lt;ET&gt; CICERO MEUS</td><td></td></tr><tr class="title last  "><td>ET FRATER ET FRATRIS F.</td><td></td></tr><tr><td>Paulo facilius putavi posse me ferre desiderium tui, sed plane</td><td>16.1.1.1</td></tr><tr><td>non fero et, quamquam magni ad honorem nostrum interest</td><td></td></tr><tr><td>quam primum ad urbem me venire, tamen peccasse mihi</td><td></td></tr><tr><td>videor qui a te discesserim. sed quia tua voluntas ea videbatur</td><td></td></tr><tr><td>esse ut prorsus nisi confirmato corpore nolles navigare,</td><td>5</td></tr><tr><td>approbavi tuum consilium neque nunc muto, si tu in eadem</td><td></td></tr><tr><td>es sententia; sin autem, postea quam cibum cepisti, videris </td><td></td></tr><tr><td>tibi posse me consequi, tuum consilium est. Marionem ad te</td><td></td></tr><tr><td>eo misi ut aut tecum ad me quam primum veniret aut, si tu</td><td></td></tr><tr><td>morarere, statim ad me rediret. </td><td>10</td></tr><tr><td>  Tu autem hoc tibi persuade, si commodo valetudinis tuae</td><td>2.1</td></tr><tr><td>fieri possit, nihil me malle quam te esse mecum; si autem</td><td></td></tr><tr><td>intelleges opus esse te Patris convalescendi causa paulum</td><td></td></tr><tr><td>commorari, nihil me malle quam te valere. si statim navigas,</td><td></td></tr><tr><td>nos Leucade consequere; sin te confirmare vis, et comites et</td><td>5</td></tr><tr><td>tempestates et navem idoneam ut habeas diligenter videbis.</td><td></td></tr><tr><td>unum illud, mi Tiro, videto, si me amas, ne te Marionis</td><td></td></tr><tr><td>adventus et hae litterae moveant. quod valetudini tuae</td><td></td></tr><tr><td>maxime conducet si feceris, maxime obtemperaris voluntati</td><td></td></tr><tr><td>meae. haec pro tuo ingenio considera. nos ita te desideramus</td><td>3.1</td></tr><tr><td>ut amemus. amor ut valentem videamus hortatur, desiderium</td><td></td></tr><tr><td>ut quam primum. illud igitur potius. cura ergo potissimum</td><td></td></tr><tr><td>ut valeas. de tuis innumerabilibus in me officiis erit hoc</td><td></td></tr><tr><td>gratissimum.</td><td>5</td></tr><tr><td> III Non. Nov.</td><td></td></tr>
        </table>