<table>
          <script>targetHit=0;</script>
          <tr class="title first  date"><td>med<span class="snum">.</span> Apr<span class="snum">.</span> <span class="snum">46</span> Romae</td><td></td></tr><tr class="title last  "><td>M. CICERO S. D. L. MESCINIO</td><td></td></tr><tr><td>Gratae mihi tuae litterae fuerunt; ex quibus intellexi, quod</td><td>5.21.1.1</td></tr><tr><td>etiam sine litteris arbitrabar, te summa cupiditate adfectum</td><td></td></tr><tr><td>esse videndi mei. quod ego ita libenter accipio ut tamen tibi</td><td></td></tr><tr><td>non concedam; nam tecum esse ita mihi commoda omnia</td><td></td></tr><tr><td>quae opto contingant ut vehementer velim! tum enim cum</td><td>5</td></tr><tr><td>esset maior et virorum et civium bonorum et iucundorum</td><td></td></tr><tr><td>hominum et amantium mei copia, tamen erat nemo quicum</td><td></td></tr><tr><td>essem libentius quam tecum et pauci quibuscum essem aeque</td><td></td></tr><tr><td>libenter; hoc vero tempore, cum alii interierint, alii absint,</td><td></td></tr><tr><td>alii mutati voluntate sint, unum me dius fidius tecum diem</td><td>10</td></tr><tr><td>libentius posuerim quam hoc omne tempus cum plerisque</td><td></td></tr><tr><td>eorum quibuscum vivo necessario. noli enim existimare</td><td></td></tr><tr><td>mihi non solitudinem iucundiorem esse, qua tamen ipsa uti</td><td></td></tr><tr><td>non licet, quam sermones eorum qui frequentant domum</td><td></td></tr><tr><td>meam, excepto uno aut summum altero. </td><td>15</td></tr><tr><td>  Itaque utor eodem perfugio quo tibi utendum censeo,</td><td>2.1</td></tr><tr><td>litterulis nostris, praeterea conscientia etiam consiliorum</td><td></td></tr><tr><td>meorum. ego enim is sum, quem ad modum tu facillime</td><td></td></tr><tr><td>potes existimare, qui nihil umquam mea potius quam</td><td></td></tr><tr><td>meorum civium causa fecerim. cui nisi invidisset is quem tu</td><td>5</td></tr><tr><td>numquam amasti (me enim amabas), et ipse beatus esset et</td><td></td></tr><tr><td>omnes boni. ego sum qui nullius vim plus valere volui quam</td><td></td></tr><tr><td>honestum otium, idemque, cum illa ipsa arma quae semper</td><td></td></tr><tr><td>timueram plus posse sensi quam illum consensum bonorum</td><td></td></tr><tr><td>quem ego idem effeceram, quamvis iniusta condicione pacem</td><td>10</td></tr><tr><td>accipere malui quam viribus cum valentiore pugnare. sed et</td><td></td></tr><tr><td>haec et multa alia coram brevi tempore licebit.  </td><td></td></tr><tr><td>  Neque me tamen ulla res alia Romae tenet nisi exspectatio</td><td>3.1</td></tr><tr><td>rerum Africanarum. videtur enim mihi res in propinquum</td><td></td></tr><tr><td>adducta discrimen. puto autem mea non nihil interesse</td><td></td></tr><tr><td>(quamquam id ipsum, quid intersit, non sane intellego,</td><td></td></tr><tr><td>verum tamen), quicquid illinc nuntiatum sit, non longe</td><td>5</td></tr><tr><td>abesse a consiliis amicorum. est enim res iam in eum locum</td><td></td></tr><tr><td>adducta ut, quamquam multum intersit inter eorum causas</td><td></td></tr><tr><td>qui dimicant, tamen inter victorias non multum interfuturum</td><td></td></tr><tr><td>putem. </td><td></td></tr><tr><td>  Sed plane animus &lt;meus&gt;, qui dubiis rebus forsitan</td><td>10</td></tr><tr><td>fuerit infirmior, desperatis confirmatus est multum. quem</td><td></td></tr><tr><td>etiam tuae superiores litterae confirmarunt, quibus intellexi</td><td></td></tr><tr><td>quam fortiter iniuriam ferres; iuvitque me tibi cum summam</td><td></td></tr><tr><td>humanitatem tum etiam tuas litteras profuisse. verum enim</td><td></td></tr><tr><td>scribam: teneriore mihi animo videbare, sicut omnes fere qui</td><td>15</td></tr><tr><td>vita&lt;m&gt; ingenua&lt;m&gt; in beata civitate et in libera &lt;re</td><td></td></tr><tr><td>publica&gt; viximus. sed ut illa secunda moderate tulimus, sic</td><td>4.1</td></tr><tr><td>hanc non solum adversam sed funditus eversam fortunam</td><td></td></tr><tr><td>fortiter ferre debemus, ut hoc saltem in maximis malis boni</td><td></td></tr><tr><td>consequamur, ut mortem, quam etiam beati contemnere</td><td></td></tr><tr><td>debe&lt;b&gt;amus propterea quod nullum sensum esset habitura,</td><td>5</td></tr><tr><td>nunc sic adfecti non modo contemnere debeamus sed etiam</td><td></td></tr><tr><td>optare. </td><td></td></tr><tr><td>  Tu, si me diligis, fruere isto otio tibique persuade praeter</td><td>5.1</td></tr><tr><td>culpam ac peccatum, qua semper caruisti et carebis, homini</td><td></td></tr><tr><td>accidere nihil posse quod sit horribile aut pertimescendum.</td><td></td></tr><tr><td>ego, si videbitur recte fieri posse, ad te veniam brevi; si quid</td><td></td></tr><tr><td>acciderit ut mutandum consilium sit, te certiorem faciam</td><td>5</td></tr><tr><td>statim. tu ita fac cupidus mei videndi sis ut istinc te ne </td><td></td></tr><tr><td>moveas tam infirma valetudine nisi ex me prius quaesieris per</td><td></td></tr><tr><td>litteras quid te velim facere. me velim, ut facis, diligas</td><td></td></tr><tr><td>valetudinique tuae et tranquillitati animi servias.</td><td></td></tr>
        </table>