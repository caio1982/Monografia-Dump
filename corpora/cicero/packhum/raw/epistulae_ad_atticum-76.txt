c .  xi Kal .  Quint .(?)   56  Anti <CICERO ATTICO SAL.> Perbelle feceris si ad nos veneris. offendes dissignationem Tyrannionis mirificam librorum meorum, quorum reliquiae multo meliores sunt quam putaram. et velim mihi mittas de tuis librariolis duos aliquos quibus Tyrannio utatur glutinatori- bus, ad cetera administris, iisque imperes ut sumant mem- branulam ex qua indices fiant, quos vos Graeci, ut opinor, σιττύβας appellatis. sed haec, si tibi erit commodum. ipse vero utique fac venias, si potes in his locis adhaerescere, et Piliam adducas; ita enim et aequum est et cupit Tullia.   Me dius fidius, ne tu emisti ludum praeclarum! gladia- tores audio pugnare magnifice. si locare voluisses, duobus his muneribus liberasses. sed haec posterius. tu fac venias, et de librariis, si me amas, diligenter.