<table>
          <script>targetHit=0;</script>
          <tr><td>  Ac ne qui forte dubitet cuius modi hoc totum sit nego-</td><td>2.2.108.1</td></tr><tr><td>tium, tametsi iam dudum omnibus istius improbitatem</td><td></td></tr><tr><td>perspicuam esse confido, tamen paulum etiam attendite.</td><td></td></tr><tr><td>Videtis illum subcrispo capillo, nigrum, qui eo vultu nos</td><td></td></tr><tr><td>intuetur ut sibi ipse peracutus esse videatur, qui tabulas</td><td>5</td></tr><tr><td>tenet, qui scribit, qui monet, qui proximus est. Is est</td><td></td></tr><tr><td>Claudius, qui in Sicilia sequester istius, interpres, confector</td><td></td></tr><tr><td>negotiorum, prope conlega Timarchidi numerabatur, nunc</td><td></td></tr><tr><td>obtinet eum locum ut vix Apronio illi de familiaritate</td><td></td></tr><tr><td>concedere videatur, ei qui se non Timarchidi sed ipsius</td><td>10</td></tr><tr><td>Verris conlegam et socium esse dicebat. Dubitate etiam, </td><td>109.1</td></tr><tr><td>si potestis, quin eum iste potissimum ex omni numero</td><td></td></tr><tr><td>delegerit cui hanc cognitoris falsi improbam personam</td><td></td></tr><tr><td>imponeret, quem et huic inimicissimum et sibi amicissimum</td><td></td></tr><tr><td>esse arbitraretur! Hic vos dubitabitis, iudices, tantam</td><td>5</td></tr><tr><td>istius audaciam, tantam crudelitatem, tantam iniuriam vindi-</td><td></td></tr><tr><td>care? dubitabitis exemplum illorum iudicum sequi qui</td><td></td></tr><tr><td>damnato Cn. Dolabella damnationem Philodami Opuntii</td><td></td></tr><tr><td>resciderunt, quod is non absens reus factus esset, quae</td><td></td></tr><tr><td>res iniquissima atque acerbissima est, sed cum ei legatio</td><td>10</td></tr><tr><td>iam Romam a suis civibus esset data? Quod illi iudices</td><td></td></tr><tr><td>multo in leviore causa statuerunt aequitatem secuti, vos</td><td></td></tr><tr><td>id statuere in gravissima causa, praesertim aliorum auctori-</td><td></td></tr><tr><td>tate iam confirmatum, dubitabitis? </td><td></td></tr><tr><td>  At quem hominem, C. Verres, tanta tam insigni iniuria</td><td>110.1</td></tr><tr><td>adfecisti? quem hominem absentem de litteris corruptis</td><td></td></tr><tr><td>causa incognita condemnasti? cuius absentis nomen re-</td><td></td></tr><tr><td>cepisti? quem absentem non modo sine crimine et sine</td><td></td></tr><tr><td>teste, verum etiam sine accusatore damnasti? Quem homi-</td><td>5</td></tr><tr><td>nem? di immortales! non dicam amicum tuum, quod apud</td><td></td></tr><tr><td>homines clarissimum est, non hospitem, quod sanctissimum</td><td></td></tr><tr><td>est; nihil enim minus libenter de Sthenio commemoro,</td><td></td></tr><tr><td>nihil aliud in eo quod reprehendi possit invenio nisi quod</td><td></td></tr><tr><td>homo frugalissimus atque integerrimus te, hominem plenum</td><td>10</td></tr><tr><td>stupri flagiti sceleris, domum suam invitavit, nisi quod, qui</td><td></td></tr><tr><td>C. Mari, Cn. Pompei, C. Marcelli, L. Sisennae, tui de-</td><td></td></tr><tr><td>fensoris, ceterorum virorum fortissimorum hospes fuisset</td><td></td></tr><tr><td>atque esset, ad eum numerum clarissimorum hominum</td><td></td></tr><tr><td>tuum quoque nomen adscripsit. Quare de hospitio violato </td><td>111.1</td></tr><tr><td>et de tuo isto scelere nefario nil queror; hoc dico non</td><td></td></tr><tr><td>iis qui Sthenium norunt, hoc est nemini eorum qui in</td><td></td></tr><tr><td>Sicilia fuerunt,—nemo enim ignorat quo hic in civitate</td><td></td></tr><tr><td>sua splendore, qua apud omnis Siculos dignitate atque</td><td>5</td></tr><tr><td>existimatione sit; sed ut illi quoque qui in ea provincia</td><td></td></tr><tr><td>non fuerunt intellegere possint in quo homine tu statueris</td><td></td></tr><tr><td>exemplum eius modi, quod cum propter iniquitatem rei</td><td></td></tr><tr><td>tum etiam propter hominis dignitatem acerbum omnibus</td><td></td></tr><tr><td>atque intolerandum videretur. Estne Sthenius is qui, omnis</td><td>112.1</td></tr><tr><td>honores domi suae facillime cum adeptus esset, amplissime</td><td></td></tr><tr><td>ac magnificentissime gessit, qui oppidum non maximum</td><td></td></tr><tr><td>maximis ex pecunia sua locis communibus monumentisque</td><td></td></tr><tr><td>decoravit, cuius de meritis in rem publicam Thermitanorum</td><td>5</td></tr><tr><td>Siculosque universos fuit aenea tabula fixa Thermis in curia,</td><td></td></tr><tr><td>in qua publice erat de huius beneficiis scriptum et incisum?</td><td></td></tr><tr><td>quae tabula tum imperio tuo revulsa, nunc a me tamen</td><td></td></tr><tr><td>deportata est, ut omnes huius honores inter suos et</td><td></td></tr><tr><td>amplitudinem possent cognoscere. Estne hic qui apud</td><td>113.1</td></tr><tr><td>Cn. Pompeium, clarissimum virum, cum accusatus esset,</td><td></td></tr><tr><td>quod propter C. Mari familiaritatem et hospitium contra</td><td></td></tr><tr><td>rem publicam sensisse eum inimici et accusatores eius</td><td></td></tr><tr><td>dicerent, cumque magis invidioso crimine quam vero</td><td>5</td></tr><tr><td>arcesseretur, ita a Cn. Pompeio absolutus est ut in eo ipso</td><td></td></tr><tr><td>iudicio Pompeius hunc hospitio suo dignissimum statueret?</td><td></td></tr><tr><td>ita porro laudatus defensusque ab omnibus Siculis ut idem</td><td></td></tr><tr><td>Pompeius non ab homine solum, sed etiam a provincia tota</td><td></td></tr><tr><td>se huius absolutione inire gratiam arbitraretur? Postremo</td><td>10</td></tr><tr><td>estne hic qui et animum in rem publicam habuit eius modi</td><td></td></tr><tr><td>et tantum auctoritate apud suos civis potuit ut perficeret in</td><td></td></tr><tr><td>Sicilia solus te praetore, quod non modo Siculus nemo sed </td><td></td></tr><tr><td>ne Sicilia quidem tota potuisset, ut ex oppido Thermis</td><td></td></tr><tr><td>nullum signum, nullum ornamentum, nihil ex sacro, nihil</td><td>15</td></tr><tr><td>de publico attingeres, cum praesertim et essent multa prae-</td><td></td></tr><tr><td>clara et tu omnia concupisses? Denique nunc vide quid</td><td>114.1</td></tr><tr><td>inter te, cuius nomine apud Siculos dies festi aguntur et</td><td></td></tr><tr><td>praeclara illa Verria celebrantur, cui statuae Romae stant</td><td></td></tr><tr><td>inauratae a communi Siciliae, quem ad modum inscriptum</td><td></td></tr><tr><td>videmus, datae—vide, inquam, quid inter te et hunc</td><td>5</td></tr><tr><td>Siculum, qui abs te est, patrono Siciliae, condemnatus,</td><td></td></tr><tr><td>intersit. Hunc civitates ex Sicilia permultae testimonio suo</td><td></td></tr><tr><td>legationibusque ad eam rem missis publice laudant: te,</td><td></td></tr><tr><td>omnium Siculorum patronum, una Mamertina civitas, socia</td><td></td></tr><tr><td>furtorum ac flagitiorum tuorum, publice laudat—ita tamen</td><td>10</td></tr><tr><td>novo more ut legati laedant, legatio laudet—ceterae quidem</td><td></td></tr><tr><td>civitates publice litteris legationibus testimoniis accusant,</td><td></td></tr><tr><td>queruntur, arguunt: si tu absolutus sis, se funditus eversas</td><td></td></tr><tr><td>esse arbitrantur. </td><td></td></tr>
        </table>