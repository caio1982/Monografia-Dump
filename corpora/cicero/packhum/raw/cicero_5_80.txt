<table>
          <script>targetHit=0;</script>
          <tr><td>  Atque ego hoc non vereor, ne quid horum non modo</td><td>2.2.161.1</td></tr><tr><td>impulsu verum omnino adventu meo factum esse videatur.</td><td></td></tr><tr><td>Omnia ista ante facta sunt non modo quam ego Siciliam,</td><td></td></tr><tr><td>verum etiam quam iste Italiam attigit. Dum ego in Sicilia</td><td></td></tr><tr><td>sum, nulla statua deiecta est: posteaquam illinc decessi,</td><td>5</td></tr><tr><td>quae sint gesta cognoscite. Centuripinorum senatus</td><td></td></tr><tr><td>decrevit populusque iussit ut, quae statuae Verris ipsius</td><td></td></tr><tr><td>et patris eius et filii essent, eas quaestores demoliendas</td><td></td></tr><tr><td>locarent, dumque ea demolitio fieret, senatores ne minus</td><td></td></tr><tr><td>triginta adessent. Videte gravitatem civitatis ac dignitatem.</td><td>10</td></tr><tr><td>Neque eas in urbe sua statuas esse voluerunt quas inviti</td><td></td></tr><tr><td>per vim atque imperium dedissent, neque eius hominis</td><td></td></tr><tr><td>in quem ipsi cum gravissimo testimonio publice, quod</td><td></td></tr><tr><td>numquam antea, Romam mandata legatosque misissent;</td><td></td></tr><tr><td>et id gravius esse putarunt si publico consilio, quam si </td><td>15</td></tr><tr><td>per vim multitudinis factum esse videretur. Cum hoc con-</td><td>162.1</td></tr><tr><td>silio statuas Centuripini publice sustulissent, audit Metellus;</td><td></td></tr><tr><td>graviter fert; evocat ad se Centuripinorum magistratus</td><td></td></tr><tr><td>et decem primos; nisi restituissent statuas, vehementer</td><td></td></tr><tr><td>minatur. Illi ad senatum renuntiant: statuae, quae istius</td><td>5</td></tr><tr><td>causae nihil prodessent, reponuntur; decreta Centuripino-</td><td></td></tr><tr><td>rum, quae de statuis erant facta, non tolluntur. Hic ego</td><td></td></tr><tr><td>aliud alii concedo: Metello, homini sapienti, prorsus non</td><td></td></tr><tr><td>possum ignoscere si quid stulte facit. Quid? ille hoc</td><td></td></tr><tr><td>putabat Verri criminosum fore, si statuae eius essent</td><td>10</td></tr><tr><td>deiectae, quod saepe vento aut aliquo casu fieri solet?</td><td></td></tr><tr><td>Non erat in hoc neque crimen ullum neque reprehensio.</td><td></td></tr><tr><td>Ex quo igitur crimen atque accusatio nascitur? Ex</td><td></td></tr><tr><td>hominum iudicio et voluntate. Ego, si Metellus statuas</td><td>163.1</td></tr><tr><td>Centuripinos reponere non coegisset, haec dicerem, Videte,</td><td></td></tr><tr><td>iudices, quantum et quam acerbum dolorem sociorum atque</td><td></td></tr><tr><td>amicorum animis inusserint istius iniuriae, cum Centuripino-</td><td></td></tr><tr><td>rum amicissima ac fidelissima civitas, quae tantis officiis</td><td>5</td></tr><tr><td>cum populo Romano coniuncta est ut non solum rem</td><td></td></tr><tr><td>publicam nostram, sed etiam in quovis homine privato</td><td></td></tr><tr><td>nomen ipsum Romanum semper dilexerit, ea publico</td><td></td></tr><tr><td>consilio atque auctoritate iudicarit C. Verris statuas esse in</td><td></td></tr><tr><td>urbe sua non oportere. Recitarem decreta Centuripinorum;</td><td>10</td></tr><tr><td>laudarem illam civitatem, id quod verissime possem;</td><td></td></tr><tr><td>commemorarem decem milia civium esse Centuripinorum,</td><td></td></tr><tr><td>fortissimorum fidelissimorumque sociorum; eos omnis hoc</td><td></td></tr><tr><td>statuisse, monumentum istius in sua civitate nullum esse</td><td></td></tr><tr><td>oportere. Haec tum dicerem, si statuas Metellus non re- </td><td>164.1</td></tr><tr><td>posuisset: velim quaerere nunc ex ipso Metello, quidnam</td><td></td></tr><tr><td>sua vi et auctoritate mihi ex hac oratione praeciderit.</td><td></td></tr><tr><td>Eadem opinor omnia convenire. Neque enim, si maxime</td><td></td></tr><tr><td>statuae deiectae essent ego eas vobis possem iacentis osten-</td><td>5</td></tr><tr><td>dere; hoc uno uterer, civitatem tam gravem iudicasse</td><td></td></tr><tr><td>statuas C. Verris demoliendas. Hoc mihi Metellus non</td><td></td></tr><tr><td>eripuit; haec etiam addidit, ut quererer, si mihi videretur,</td><td></td></tr><tr><td>tam iniquo iure sociis atque amicis imperari ut iis ne in</td><td></td></tr><tr><td>suis quidem beneficiis libero iudicio uti liceret, vos</td><td>10</td></tr><tr><td>rogarem ut coniecturam faceretis qualem in his rebus in</td><td></td></tr><tr><td>me L. Metellum fuisse putaretis, in quibus [rebus] obesse</td><td></td></tr><tr><td>mihi posset, cum in hac re tam aperta cupiditate fuerit,</td><td></td></tr><tr><td>in qua nihil obfuit. Sed ego Metello non irascor neque</td><td></td></tr><tr><td>ei suam vacationem eripio, qua ille apud omnis utitur,</td><td>15</td></tr><tr><td>ut nihil malitiose neque consulto fecisse videatur. </td><td></td></tr>
        </table>