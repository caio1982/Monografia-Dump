<table>
          <script>targetHit=0;</script>
          <tr class="title first  date"><td>paulo post med<span class="snum">.</span> Mart<span class="snum">.</span> <span class="snum">43</span> in Gallia Transalpina</td><td></td></tr><tr class="title last  "><td>PLANCUS CICERONI</td><td></td></tr><tr><td>Plura tibi de meis consiliis scriberem rationemque omnium</td><td>10.7.1.1</td></tr><tr><td>rerum redderem verbosius, quo magis iudicares omnia me</td><td></td></tr><tr><td>rei publicae praestitisse quae et tua exhortatione excepi et</td><td></td></tr><tr><td>mea adfirmatione tibi recepi (non minus enim a te probari</td><td></td></tr><tr><td>quam diligi semper volui, nec te magis in culpa defensorem</td><td>5</td></tr><tr><td>mihi paravi quam praedicatorem meritorum meorum esse</td><td></td></tr><tr><td>volui); sed breviorem me duae res faciunt: una, quod</td><td></td></tr><tr><td>publicis litteris omnia sum persecutus, altera, quod M.</td><td></td></tr><tr><td>Varisidium, equitem Romanum, familiarem meum, ipsum</td><td></td></tr><tr><td>ad te transire iussi, ex quo omnia cognoscere posses. </td><td>10</td></tr><tr><td>  Non me dius fidius mediocri dolore adficiebar cum alii</td><td>2.1</td></tr><tr><td>occupare possessionem laudis viderentur; sed usque mihi</td><td></td></tr><tr><td>temperavi dum perducerem eo rem ut dignum aliquid et</td><td></td></tr><tr><td>consulatu meo et vestra exspectatione efficerem. quod spero,</td><td></td></tr><tr><td>si me fortuna non fefellerit, me consecuturum, ut maximo</td><td>5</td></tr><tr><td>praesidio rei publicae nos fuisse et nunc sentiant homines et</td><td></td></tr><tr><td>in posterum memoria teneant. a te peto ut dignitati meae </td><td></td></tr><tr><td>suffrageris et quarum rerum spe ad laudem me vocasti</td><td></td></tr><tr><td>harum fructu in reliquum facias alacriorem. non minus</td><td></td></tr><tr><td>posse te quam velle exploratum mihi est. </td><td>10</td></tr><tr><td>  Fac valeas meque mutuo diligas.</td><td></td></tr>
        </table>