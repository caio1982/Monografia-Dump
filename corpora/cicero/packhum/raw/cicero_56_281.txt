<table>
          <script>targetHit=0;</script>
          <tr class="title first  date"><td>c<span class="snum">.</span> v Id<span class="snum">.</span> Iun<span class="snum">.</span> <span class="snum">43</span></td><td></td></tr><tr class="title last  "><td>&lt;CICERO CORNIFICIO S.&gt;</td><td></td></tr><tr><td>Itane? praeter litigatores nemo ad te meas litteras? multae</td><td>12.30.1.1</td></tr><tr><td>istae quidem; tu enim perfecisti ut nemo sine litteris meis</td><td></td></tr><tr><td>tibi se commendatum putaret. sed quis umquam tuorum</td><td></td></tr><tr><td>mihi dixit esse cui darem quin dederim? aut quid mi iucundius</td><td></td></tr><tr><td>quam, cum coram tecum loqui non possim, aut scribere ad</td><td>5</td></tr><tr><td>te aut tuas legere litteras? illud magis mihi solet esse</td><td></td></tr><tr><td>molestum, tantis me impediri occupationibus ut ad te</td><td></td></tr><tr><td>scribendi meo arbitratu facultas nulla detur. non enim te epi-</td><td></td></tr><tr><td>stulis sed voluminibus lacesserem; quibus quidem me a te</td><td></td></tr><tr><td>provocari oportebat. quamvis enim occupatus sis, oti tamen</td><td>10</td></tr><tr><td>plus habes; aut si ne tu quidem vacas, noli impudens esse nec</td><td></td></tr><tr><td>mihi molestiam exhibere et a me litteras crebriores, cum tu</td><td></td></tr><tr><td>mihi raro mittas, flagitare. nam cum antea distinebar</td><td>2.1</td></tr><tr><td>maximis occupationibus propterea quod omnibus curis mihi</td><td></td></tr><tr><td>tuendam &lt;rem publicam&gt; putabam, tum hoc tempore multo</td><td></td></tr><tr><td>distineor vehementius. ut enim gravius aegrotant ii qui, cum</td><td></td></tr><tr><td>levati morbo videntur, in eum de integro inciderunt, sic</td><td>5</td></tr><tr><td>vehementius nos laboramus, qui profligato bello ac paene</td><td></td></tr><tr><td>sublato renovatum bellum gerere conamur. </td><td></td></tr><tr><td>  Sed haec hactenus. tu tibi, mi Cornifici, fac ut persuadeas</td><td>3.1</td></tr><tr><td>non esse me tam imbecillo animo, ne dicam inhumano, ut</td><td></td></tr><tr><td>a te vinci possim aut officiis aut amore. non dubitabam</td><td></td></tr><tr><td>equidem, verum tamen multo mihi notiorem amorem tuum</td><td></td></tr><tr><td>efficit C&lt;h&gt;aerippus. o hominem semper illum quidem mihi </td><td>5</td></tr><tr><td>aptum, nunc vero etiam suavem! vultus mehercule tuos</td><td></td></tr><tr><td>mihi expressit omnis, non solum animum ac verba pertulit.</td><td></td></tr><tr><td>itaque noli vereri ne tibi suscensuerim quod eodem exemplo</td><td></td></tr><tr><td>ad me quo ad ceteros. requisivi equidem proprias ad me</td><td></td></tr><tr><td>unum litteras, sed neque vehementer et amanter. </td><td>10</td></tr><tr><td>  De sumptu quem te in rem militarem facere et fecisse dicis</td><td>4.1</td></tr><tr><td>nihil sane possum tibi opitulari, propterea quod et orbus</td><td></td></tr><tr><td>senatus consulibus amissis et incredibiles angustiae pecuniae</td><td></td></tr><tr><td>publicae; quae conquiritur undique, ut optime meritis</td><td></td></tr><tr><td>militibus promissa solvantur. quod quidem fieri sine tributo</td><td>5</td></tr><tr><td>posse non arbitror. </td><td></td></tr><tr><td>  De Attio Dionysio nihil puto esse, quoniam mihi nihil</td><td>5.1</td></tr><tr><td>dixit Tratorius. de P. Luccio nihil tibi concedo quo studiosior</td><td></td></tr><tr><td>eius sis quam ego sum; est enim nobis necessarius. sed</td><td></td></tr><tr><td>a magistris cum contenderem de proferendo die, probarunt</td><td></td></tr><tr><td>mihi sese quo minus id facerent et compromisso et iure</td><td>5</td></tr><tr><td>iurando impediri. qua re veniendum arbitror Luccio.</td><td></td></tr><tr><td>quamquam, si meis litteris obtemperavit, cum tu haec leges</td><td></td></tr><tr><td>illum Romae esse oportebit. </td><td></td></tr><tr><td>  Ceteris de rebus maximeque de pecunia, cum Pansae</td><td>6.1</td></tr><tr><td>mortem ignorares, scripsisti quae per nos ab eo consequi te</td><td></td></tr><tr><td>posse arbitrarere. quae te non fefellissent si viveret; nam te</td><td></td></tr><tr><td>diligebat. post mortem autem eius quid fieri posset non</td><td></td></tr><tr><td>videbamus. </td><td>5</td></tr><tr><td>  De Venuleio, Latino, Horatio valde laudo. illud non</td><td>7.1</td></tr><tr><td>nimium probo, quod scribis, quo illi animo aequiore</td><td></td></tr><tr><td>ferrent, te tuis etiam legatis lictores ademisse (honore enim</td><td></td></tr><tr><td>cum ignominia dignis non erant comparandi), eosque,</td><td></td></tr><tr><td>ex senatus consulto si non decedunt, cogendos ut decedant</td><td>5</td></tr><tr><td>existimo.  </td><td></td></tr><tr><td>  Haec fere ad eas litteras quas eodem exemplo binas accepi.</td><td></td></tr><tr><td>de reliquo velim tibi persuadeas non esse mihi meam</td><td></td></tr><tr><td>dignitatem tua cariorem.</td><td></td></tr>
        </table>