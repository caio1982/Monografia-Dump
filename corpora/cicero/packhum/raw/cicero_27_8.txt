<table>
          <script>targetHit=0;</script>
          <tr><td>  Ac ne tum quidem emersisti, lutulente Caesonine, ex</td><td>27.1</td></tr><tr><td>miserrimis naturae tuae sordibus, cum experrecta tandem</td><td></td></tr><tr><td>virtus clarissimi viri celeriter et verum amicum et optime</td><td></td></tr><tr><td>meritum civem et suum pristinum morem requisivit; neque</td><td></td></tr><tr><td>est ille vir passus in ea re publica quam ipse decorarat</td><td>5</td></tr><tr><td>atque auxerat diutius vestrorum scelerum pestem morari,</td><td></td></tr><tr><td>cum tamen ille, qualiscumque est, qui est ab uno te</td><td></td></tr><tr><td>improbitate victus, Gabinius, conlegit ipse se vix, sed</td><td></td></tr><tr><td>conlegit tamen, et contra suum Clodium primum simulate,</td><td></td></tr><tr><td>deinde non libenter, ad extremum tamen pro Cn. Pompeio </td><td>10</td></tr><tr><td>vere vehementerque pugnavit. Quo quidem in spectaculo</td><td></td></tr><tr><td>mira populi Romani aequitas erat. Vter eorum perisset,</td><td></td></tr><tr><td>tamquam lanista in eius modi pari lucrum fieri putabat,</td><td></td></tr><tr><td>immortalem vero quaestum, si uterque cecidisset. Sed ille</td><td>28.1</td></tr><tr><td>tamen agebat aliquid; tuebatur auctoritatem summi viri.</td><td></td></tr><tr><td>Erat ipse sceleratus, erat gladiator, cum scelerato tamen</td><td></td></tr><tr><td>et cum pari gladiatore pugnabat. Tu scilicet homo</td><td></td></tr><tr><td>religiosus et sanctus foedus quod meo sanguine in pactione</td><td>5</td></tr><tr><td>provinciarum iceras frangere noluisti. Caverat enim sibi</td><td></td></tr><tr><td>ille sororius adulter ut, si tibi provinciam, si exercitum, si</td><td></td></tr><tr><td>pecuniam ereptam ex rei publicae visceribus dedisset,</td><td></td></tr><tr><td>omnium suorum scelerum socium te adiutoremque prae-</td><td></td></tr><tr><td>beres. Itaque in illo tumultu fracti fasces, ictus ipse,</td><td>10</td></tr><tr><td>cotidie tela, lapides, fugae, deprehensus denique cum ferro</td><td></td></tr><tr><td>ad senatum is quem ad Cn. Pompeium interimendum</td><td></td></tr><tr><td>conlocatum fuisse constabat. Ecquis audivit non modo</td><td>29.1</td></tr><tr><td>actionem aliquam aut relationem sed vocem omnino aut</td><td></td></tr><tr><td>querelam tuam? Consulem tu te fuisse putas, cuius in</td><td></td></tr><tr><td>imperio, qui rem publicam senatus auctoritate servarat, qui</td><td></td></tr><tr><td>omnis omnium gentium partis tribus triumphis devinxerat,</td><td>5</td></tr><tr><td>is se in publico, is denique in Italia tuto statuit esse non</td><td></td></tr><tr><td>posse? An tum eratis consules cum, quacumque de re</td><td></td></tr><tr><td>verbum facere coeperatis aut referre ad senatum, cunctus</td><td></td></tr><tr><td>ordo reclamabat ostendebatque nihil esse vos acturos, nisi</td><td></td></tr><tr><td>prius de me rettulissetis? cum vos, quamquam foedere</td><td>10</td></tr><tr><td>obstricti tenebamini, tamen cupere vos diceretis, sed lege</td><td></td></tr><tr><td>impediri. Quae lex privatis hominibus esse lex non vide-</td><td>30.1</td></tr><tr><td>batur, inusta per servos, incisa per vim, imposita per</td><td></td></tr><tr><td>latrocinium, sublato senatu, pulsis e foro bonis omnibus, </td><td></td></tr><tr><td>capta re publica, contra omnis leges nullo scripta more,</td><td></td></tr><tr><td>hanc qui se metuere dicerent, consules non dicam animi</td><td>5</td></tr><tr><td>hominum, sed fasti ulli ferre possunt? Nam si illam legem</td><td></td></tr><tr><td>non putabatis, quae erat contra omnis leges indemnati civis</td><td></td></tr><tr><td>atque integri capitis bonorumque tribunicia proscriptio, ac</td><td></td></tr><tr><td>tamen obstricti pactione tenebamini, quis vos non modo</td><td></td></tr><tr><td>consules sed liberos fuisse putet, quorum mens fuerit</td><td>10</td></tr><tr><td>oppressa praemio, lingua astricta mercede? Sin illam vos</td><td></td></tr><tr><td>soli legem putabatis, quisquam vos consules tunc fuisse</td><td></td></tr><tr><td>aut nunc esse consularis putet, qui eius civitatis in</td><td></td></tr><tr><td>qua in principum numero voltis esse non leges, non</td><td></td></tr><tr><td>instituta, non mores, non iura noritis? An, cum pro-</td><td>31.1</td></tr><tr><td>ficiscebamini paludati in provincias vel emptas vel ereptas,</td><td></td></tr><tr><td>consules vos quisquam putavit? Itaque, credo, si minus</td><td></td></tr><tr><td>frequentia sua vestrum egressum ornando atque celebrando,</td><td></td></tr><tr><td>at ominibus saltem bonis ut consules, non tristissimis ut</td><td>5</td></tr><tr><td>hostes aut proditores prosequebantur. </td><td></td></tr>
        </table>