<table>
          <script>targetHit=0;</script>
          <tr class="title first  date"><td>vii Id<span class="snum">.</span> Iun<span class="snum">.</span> <span class="snum">43</span> Romae</td><td></td></tr><tr class="title last  "><td>M. CICERO D. BRUTO COS. DESIG. S. D.</td><td></td></tr><tr><td>Mirabiliter, mi Brute, laetor mea consilia measque sententias</td><td>11.14.1.1</td></tr><tr><td>a te probari de decem viris, de ornando adulescente. sed</td><td></td></tr><tr><td>quid refert? mihi crede, homini non &lt;parum&gt; glorioso, plane</td><td></td></tr><tr><td>iam, Brute, frigeo. ὄργανον enim erat meum senatus; id iam</td><td></td></tr><tr><td>est dissolutum. tantam spem attulerat exploratae victoriae</td><td>5</td></tr><tr><td>tua praeclara Mutina eruptio, fuga Antoni conciso exercitu</td><td></td></tr><tr><td>ut omnium animi relaxati sint meaeque illae vehementes</td><td></td></tr><tr><td>contentiones tamquam σκιαμαχίαι esse videantur. </td><td></td></tr><tr><td>  Sed ut ad rem redeam, legionem Martiam et quartam</td><td>2.1</td></tr><tr><td>negant qui illas norunt ulla condicione ad te posse perduci.</td><td></td></tr><tr><td>pecuniae quam desideras ratio potest haberi eaque habebitur.</td><td></td></tr><tr><td>de Bruto arcessendo Caesareque ad Italiae praesidium</td><td></td></tr><tr><td>tenendo valde tibi adsentior. sed, ut scribis, habes obtrecta-</td><td>5</td></tr><tr><td>tores; quos equidem facillime sustineo, sed impediunt tamen.</td><td></td></tr><tr><td>ex Africa legiones exspectantur. </td><td></td></tr><tr><td>  Sed bellum istuc renatum mirantur homines. nihil tam</td><td>3.1</td></tr><tr><td>praeter spem umquam; nam die tuo natali victoria nuntiata</td><td></td></tr><tr><td>in multa saecula videbamus rem publicam liberatam. hi</td><td></td></tr><tr><td>novi timores retexunt superiora. scripsisti autem ad me</td><td></td></tr><tr><td>litteris iis quas Id. Mai. dedisti modo te accepisse a Planco</td><td>5</td></tr><tr><td>litteras non recipi Antonium a Lepido. id si ita est, omnia</td><td></td></tr><tr><td>faciliora; sin aliter, magnum negotium. cuius exitum non</td><td></td></tr><tr><td>extimesco. tuae partes sunt. ego plus quam feci facere non</td><td></td></tr><tr><td>possum. te tamen, id quod spero, omnium maximum et</td><td></td></tr><tr><td>clarissimum videre cupio. </td><td>10</td></tr>
        </table>