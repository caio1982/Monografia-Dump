<table>
          <script>targetHit=0;</script>
          <tr class="title first  date"><td><span class="snum">46</span></td><td></td></tr><tr class="title last  "><td>CICERO GALLIO S.</td><td></td></tr><tr><td>Etsi ex tuis et ex L. Oppi, familiaris mei, litteris cognovi te</td><td>13.44.1.1</td></tr><tr><td>memorem commendationis meae fuisse idque pro tua summa</td><td></td></tr><tr><td>erga me benevolentia proque nostra necessitudine minime</td><td></td></tr><tr><td>sum admiratus, tamen etiam atque etiam tibi L. Oppium</td><td></td></tr><tr><td>praesentem et L. Egnati, mei familiarissimi, absentis negotia</td><td>5</td></tr><tr><td>commendo. tanta mihi cum eo necessitudo est familiaritasque</td><td></td></tr><tr><td>ut, si mea res esset, non magis laborarem. quapropter</td><td></td></tr><tr><td>gratissimum mihi feceris si curaris ut is intellegat me a te</td><td></td></tr><tr><td>tantum amari quantum ipse existimo. hoc mihi gratius</td><td></td></tr><tr><td>facere nihil potes, idque ut facias vehementer te rogo.</td><td>10</td></tr>
        </table>