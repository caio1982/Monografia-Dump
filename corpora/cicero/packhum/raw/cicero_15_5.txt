<table>
          <script>targetHit=0;</script>
          <tr><td>  Hic ait se ille, iudices, regnum meum ferre non posse.</td><td>21.1</td></tr><tr><td>Quod tandem, Torquate, regnum? Consulatus, credo, mei;</td><td></td></tr><tr><td>in quo ego imperavi nihil et contra patribus conscriptis et</td><td></td></tr><tr><td>bonis omnibus parui; quo in magistratu non institutum est</td><td></td></tr><tr><td>videlicet a me regnum, sed repressum. An tum in tanto</td><td>5</td></tr><tr><td>imperio, tanta potestate non dicis me fuisse regem, nunc</td><td></td></tr><tr><td>privatum regnare dicis? quo tandem nomine? 'Quod, in</td><td></td></tr><tr><td>quos testimonia dixisti,' inquit, 'damnati sunt; quem de-</td><td></td></tr><tr><td>fendis, sperat se absolutum iri.' Hic tibi ego de testimoniis</td><td></td></tr><tr><td>meis hoc respondeo, si falsum dixerim, te in eosdem dixisse;</td><td>10</td></tr><tr><td>sin verum, non esse hoc regnare, cum verum iuratus dicas,</td><td></td></tr><tr><td>probare. De huius spe tantum dico, nullas a me opes</td><td></td></tr><tr><td>P. Sullam, nullam potentiam, nihil denique praeter fidem</td><td></td></tr><tr><td>defensionis exspectare. 'Nisi tu,' inquit, 'causam rece-</td><td>22.1</td></tr><tr><td>pisses, numquam mihi restitisset, sed indicta causa profu-</td><td></td></tr><tr><td>gisset.' Si iam hoc tibi concedam, Q. Hortensium, tanta</td><td></td></tr><tr><td>gravitate hominem, si hos talis viros non suo stare iudicio,</td><td></td></tr><tr><td>sed meo; si hoc tibi dem quod credi non potest, nisi ego</td><td>5</td></tr><tr><td>huic adessem, hos adfuturos non fuisse, uter tandem rex</td><td></td></tr><tr><td>est, isne cui innocentes homines non resistunt, an is qui</td><td></td></tr><tr><td>calamitosos non deserit? At hic etiam, id quod tibi necesse</td><td></td></tr><tr><td>minime fuit, facetus esse voluisti, cum Tarquinium et Numam</td><td></td></tr><tr><td>et me tertium peregrinum regem esse dixisti. Mitto iam de</td><td>10</td></tr><tr><td>rege quaerere; illud quaero peregrinum cur me esse dixeris.</td><td></td></tr><tr><td>Nam si ita sum, non tam est admirandum regem esse me, </td><td></td></tr><tr><td>quoniam, ut tu ais, duo iam peregrini reges Romae fuerunt,</td><td></td></tr><tr><td>quam consulem Romae fuisse peregrinum. 'Hoc dico,'</td><td></td></tr><tr><td>inquit, 'te esse ex municipio.' Fateor et addo etiam: ex</td><td>23.1</td></tr><tr><td>eo municipio unde iterum iam salus huic urbi imperioque</td><td></td></tr><tr><td>missa est. Sed scire ex te pervelim quam ob rem qui ex</td><td></td></tr><tr><td>municipiis veniant peregrini tibi esse videantur. Nemo</td><td></td></tr><tr><td>istuc M. illi Catoni seni, cum plurimos haberet inimicos,</td><td>5</td></tr><tr><td>nemo Ti. Coruncanio, nemo M'. Curio, nemo huic ipsi</td><td></td></tr><tr><td>nostro C. Mario, cum ei multi inviderent, obiecit umquam.</td><td></td></tr><tr><td>Equidem vehementer laetor eum esse me in quem tu, cum</td><td></td></tr><tr><td>cuperes, nullam contumeliam iacere potueris quae non ad</td><td></td></tr><tr><td>maximam partem civium conveniret. Sed tamen te a me</td><td>10</td></tr><tr><td>pro magnis causis nostrae necessitudinis monendum esse</td><td></td></tr><tr><td>etiam atque etiam puto. Non possunt omnes esse patricii;</td><td></td></tr><tr><td>si verum quaeris, ne curant quidem; nec se aequales tui</td><td></td></tr><tr><td>propter istam causam abs te anteiri putant. Ac si tibi nos</td><td>24.1</td></tr><tr><td>peregrini videmur, quorum iam et nomen et honos invete-</td><td></td></tr><tr><td>ravit et urbi huic et hominum famae ac sermonibus, quam</td><td></td></tr><tr><td>tibi illos competitores tuos peregrinos videri necesse erit qui</td><td></td></tr><tr><td>iam ex tota Italia delecti tecum de honore ac de omni</td><td>5</td></tr><tr><td>dignitate contendent! Quorum cave tu quemquam pere-</td><td></td></tr><tr><td>grinum appelles, ne peregrinorum suffragiis obruare. Qui</td><td></td></tr><tr><td>si attulerint nervos et industriam, mihi crede, excutient tibi</td><td></td></tr><tr><td>istam verborum iactationem et te ex somno saepe excitabunt</td><td></td></tr><tr><td>nec patientur se abs te, nisi virtute vincentur, honore supe-</td><td>10</td></tr><tr><td>rari. Ac si, iudices, ceteris patriciis me et vos peregrinos</td><td>25.1</td></tr><tr><td>videri oporteret, a Torquato tamen hoc vitium sileretur; est </td><td></td></tr><tr><td>enim ipse a materno genere municipalis, honestissimi ac</td><td></td></tr><tr><td>nobilissimi generis, sed tamen Asculani. Aut igitur doceat</td><td></td></tr><tr><td>Picentis solos non esse peregrinos aut gaudeat suo generi</td><td>5</td></tr><tr><td>me meum non anteponere. Qua re neque tu me peregrinum</td><td></td></tr><tr><td>posthac dixeris, ne gravius refutere, neque regem, ne deri-</td><td></td></tr><tr><td>deare. Nisi forte regium tibi videtur ita vivere ut non modo</td><td></td></tr><tr><td>homini nemini sed ne cupiditati quidem ulli servias, con-</td><td></td></tr><tr><td>temnere omnis libidines, non auri, non argenti, non cete-</td><td>10</td></tr><tr><td>rarum rerum indigere, in senatu sentire libere, populi utilitati</td><td></td></tr><tr><td>magis consulere quam voluntati, nemini cedere, multis obsi-</td><td></td></tr><tr><td>stere. Si hoc putas esse regium, regem me esse confiteor;</td><td></td></tr><tr><td>sin te potentia mea, si dominatio, si denique aliquod dictum</td><td></td></tr><tr><td>adrogans aut superbum movet, quin tu id potius profers</td><td>15</td></tr><tr><td>quam verbi invidiam contumeliamque maledicti? </td><td></td></tr>
        </table>