<table>
          <script>targetHit=0;</script>
          <tr><td>  Quid? quod salus sociorum summum in periculum ac</td><td>12.5</td></tr><tr><td>discrimen vocatur, quo id tandem animo ferre debetis?</td><td></td></tr><tr><td>Regno est expulsus Ariobarzanes rex, socius populi Romani</td><td></td></tr><tr><td>atque amicus; imminent duo reges toti Asiae non solum</td><td></td></tr><tr><td>vobis inimicissimi sed etiam vestris sociis atque amicis;</td><td></td></tr><tr><td>civitates autem omnes cuncta Asia atque Graecia vestrum</td><td>10</td></tr><tr><td>auxilium exspectare propter periculi magnitudinem co-</td><td></td></tr><tr><td>guntur; imperatorem a vobis certum deposcere, cum</td><td></td></tr><tr><td>praesertim vos alium miseritis, neque audent neque id se</td><td></td></tr><tr><td>facere sine summo periculo posse arbitrantur. Vident enim</td><td>13.1</td></tr><tr><td>et sentiunt hoc idem quod vos, unum virum esse in quo</td><td></td></tr><tr><td>summa sint omnia, et eum propter esse, quo etiam carent </td><td></td></tr><tr><td>aegrius; cuius adventu ipso atque nomine, tametsi ille ad</td><td></td></tr><tr><td>maritimum bellum venerit, tamen impetus hostium repressos</td><td>5</td></tr><tr><td>esse intellegunt ac retardatos. Hi vos, quoniam libere loqui</td><td></td></tr><tr><td>non licet, taciti rogant ut se quoque dignos existimetis</td><td></td></tr><tr><td>quorum salutem tali viro commendetis, atque hoc etiam</td><td></td></tr><tr><td>magis quod ceteras in provincias eius modi homines cum</td><td></td></tr><tr><td>imperio mittimus ut, etiam si ab hoste defendant, tamen</td><td>10</td></tr><tr><td>ipsorum adventus in urbis sociorum non multum ab hostili</td><td></td></tr><tr><td>expugnatione differant, hunc audiebant antea, nunc prae-</td><td></td></tr><tr><td>sentem vident tanta temperantia, tanta mansuetudine, tanta</td><td></td></tr><tr><td>humanitate ut ei beatissimi esse videantur apud quos ille</td><td></td></tr><tr><td>diutissime commoretur. </td><td>15</td></tr><tr><td>  Qua re si propter socios nulla ipsi iniuria lacessiti maiores</td><td>14.1</td></tr><tr><td>nostri cum Antiocho, cum Philippo, cum Aetolis, cum</td><td></td></tr><tr><td>Poenis bella gesserunt, quanto vos studiosius convenit</td><td></td></tr><tr><td>iniuriis provocatos sociorum salutem una cum imperi vestri</td><td></td></tr><tr><td>dignitate defendere, praesertim cum de maximis vestris</td><td>5</td></tr><tr><td>vectigalibus agatur? Nam ceterarum provinciarum vecti-</td><td></td></tr><tr><td>galia, Quirites, tanta sunt ut eis ad ipsas provincias tuendas</td><td></td></tr><tr><td>vix contenti esse possimus, Asia vero tam opima est ac</td><td></td></tr><tr><td>fertilis ut et ubertate agrorum et varietate fructuum et</td><td></td></tr><tr><td>magnitudine pastionis et multitudine earum rerum quae</td><td>10</td></tr><tr><td>exportentur facile omnibus terris antecellat. Itaque haec</td><td></td></tr><tr><td>vobis provincia, Quirites, si et belli utilitatem et pacis</td><td></td></tr><tr><td>dignitatem retinere voltis, non modo a calamitate sed etiam</td><td></td></tr><tr><td>a metu calamitatis est defendenda. Nam in ceteris rebus</td><td>15.1</td></tr><tr><td>cum venit calamitas, tum detrimentum accipitur; at in </td><td></td></tr><tr><td>vectigalibus non solum adventus mali sed etiam metus ipse</td><td></td></tr><tr><td>adfert calamitatem. Nam cum hostium copiae non longe</td><td></td></tr><tr><td>absunt, etiam si inruptio nulla facta est, tamen pecua relin-</td><td>5</td></tr><tr><td>quuntur, agri cultura deseritur, mercatorum navigatio con-</td><td></td></tr><tr><td>quiescit. Ita neque ex portu neque ex decumis neque ex</td><td></td></tr><tr><td>scriptura vectigal conservari potest; qua re saepe totius anni</td><td></td></tr><tr><td>fructus uno rumore periculi atque uno belli terrore amittitur.</td><td></td></tr><tr><td>Quo tandem igitur animo esse existimatis aut eos qui vecti-</td><td>16.1</td></tr><tr><td>galia nobis pensitant, aut eos qui exercent atque exigunt,</td><td></td></tr><tr><td>cum duo reges cum maximis copiis propter adsint, cum una</td><td></td></tr><tr><td>excursio equitatus perbrevi tempore totius anni vectigal</td><td></td></tr><tr><td>auferre possit, cum publicani familias maximas quas in</td><td>5</td></tr><tr><td>salinis habent, quas in agris, quas in portibus atque in cus-</td><td></td></tr><tr><td>todiis magno periculo se habere arbitrentur? Putatisne vos</td><td></td></tr><tr><td>illis rebus frui posse, nisi eos qui vobis fructui sunt con-</td><td></td></tr><tr><td>servaveritis non solum, ut ante dixi, calamitate sed etiam</td><td></td></tr><tr><td>calamitatis formidine liberatos? </td><td>10</td></tr>
        </table>