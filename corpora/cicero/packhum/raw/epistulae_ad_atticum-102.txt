iv Kal .  Quint .(?)   51  Athenis CICERO ATTICO SAL. Vt Athenas a. d.  vii  Kal. Quint. veneram, exspectabam ibi iam quartum diem Pomptinum neque de eius adventu certi quicquam habebam. eram autem totus, crede mihi, tecum et, quamquam sine iis per me ipse, tamen acrius vestigiis tuis monitus de te cogitabam. quid quaeris? non mehercule alius ullus sermo nisi de te.  Sed tu de <me> ipso aliquid scire fortasse mavis. haec sunt. adhuc sumptus nec in me aut publice aut privatim nec in quemquam comitum. nihil accipitur lege Iulia, nihil ab hospite. persuasum est omnibus meis serviendum esse famae meae. belle adhuc. hoc animadversum Graecorum laude et multo sermone celebratur. quod superest, elaboratur in hoc a me, sicut tibi sensi placere. sed haec tum laudemus cum erunt perorata.  Reliqua sunt eius modi ut meum consilium saepe repre- hendam quod non aliqua ratione ex hoc negotio emerserim. o rem minime aptam meis moribus! o illud verum 'ἔρδοι τις . . . '! dices 'quid adhuc? nondum enim in negotio versaris'. <pla>ne scio, et puto molestiora restare. etsi haec ipsa fero  equidem, etiam fronte, ut puto et volo, bellis<sime>, sed angor intimis sensibus; ita multa vel iracunde vel insolenter vel in omni genere stulte, insulse, adroganter et dicuntur et agun- tur cottidie; quae non quo te celem non perscribo sed quia δυσεκλάλητα sunt. itaque admirabere meam βαθύτητα cum salvi redierimus; tanta mihi μελέτη huius virtutis datur.  Ergo haec quoque hactenus; etsi mihi nihil erat proposi- tum ad scribendum, quia quid ageres, ubi terrarum esses, ne suspicabar quidem. nec hercule umquam tam diu ignarus rerum mearum fui, quid de Caesaris, quid de Milonis nomi- nibus actum sit; ac non modo nemo domo, ne Roma quidem quisquam, ut sciremus in re publica quid ageretur. qua re si quid erit quod scias de iis rebus quas putabis scire me velle, per mihi gratum erit si id curaris ad me perferendum.  Quid est praeterea? nihil sane nisi illud: valde me Athenae delectarunt, urbe dumtaxat et urbis ornamento et hominum amore in te, in nos quadam benevolentia; sed mu<tata mu>lta. philosophia sursum deorsum. si quid est, est in Aristo, apud quem eram; nam Xenonem tuum vel nostrum potius Quinto concesseram, et tamen propter vicinitatem totos dies simul eramus. tu velim cum primum poteris tua consilia ad me  scribas, ut sciam quid agas, ubi quoque tempore, maxime quando Romae futurus sis.