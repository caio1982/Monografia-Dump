<table>
          <script>targetHit=0;</script>
          <tr class="title first  "><td>IN M. ANTONIVM</td><td></td></tr><tr class="title last  "><td>ORATIO PHILIPPICA TERTIA </td><td></td></tr><tr><td>  Serius omnino, patres conscripti, quam tempus rei publicae</td><td>3.1.1</td></tr><tr><td>postulabat, aliquando tamen convocati sumus; quod flagita-</td><td></td></tr><tr><td>bam equidem cotidie, quippe cum bellum nefarium contra</td><td></td></tr><tr><td>aras et focos, contra vitam fortunasque nostras ab homine</td><td></td></tr><tr><td>profligato ac perdito non comparari, sed geri iam viderem.</td><td>5</td></tr><tr><td>Exspectantur Kalendae Ianuariae, quas non exspectat</td><td></td></tr><tr><td>Antonius qui in provinciam D. Bruti, summi et singularis</td><td></td></tr><tr><td>viri, cum exercitu impetum facere conatur; ex qua se in-</td><td></td></tr><tr><td>structum et paratum ad urbem venturum esse minitatur.</td><td></td></tr><tr><td>Quae est igitur exspectatio aut quae vel minimi dilatio</td><td>2.1</td></tr><tr><td>temporis? Quamquam enim adsunt Kalendae Ianuariae,</td><td></td></tr><tr><td>tamen breve tempus longum est imparatis. Dies enim</td><td></td></tr><tr><td>adfert vel hora potius, nisi provisum est, magnas saepe</td><td></td></tr><tr><td>clades; certus autem dies non ut sacrificiis, sic consiliis</td><td>5</td></tr><tr><td>exspectari solet. Quod si aut Kalendae Ianuariae fuissent</td><td></td></tr><tr><td>eo die quo primum ex urbe fugit Antonius, aut eae non</td><td></td></tr><tr><td>essent exspectatae, bellum iam nullum haberemus. Auc-</td><td></td></tr><tr><td>toritate enim senatus consensuque populi Romani facile</td><td></td></tr><tr><td>hominis amentis fregissemus audaciam. Quod confido </td><td>10</td></tr><tr><td>equidem consules designatos, simul ut magistratum inierint,</td><td></td></tr><tr><td>esse facturos; sunt enim optimo animo, summo consilio,</td><td></td></tr><tr><td>singulari concordia. Mea autem festinatio non victoriae</td><td></td></tr><tr><td>solum avida est sed etiam celeritatis. Quo enim usque</td><td>3.1</td></tr><tr><td>tantum bellum, tam crudele, tam nefarium privatis consiliis</td><td></td></tr><tr><td>propulsabitur? cur non quam primum publica accedit</td><td></td></tr><tr><td>auctoritas? C. Caesar adulescens, paene potius puer, in-</td><td></td></tr><tr><td>credibili ac divina quadam mente atque virtute, cum maxime</td><td>5</td></tr><tr><td>furor arderet Antoni cumque eius a Brundisio crudelis et</td><td></td></tr><tr><td>pestifer reditus timeretur, nec postulantibus nec cogitanti-</td><td></td></tr><tr><td>bus, ne optantibus quidem nobis, quia non posse fieri</td><td></td></tr><tr><td>videbatur, firmissimum exercitum ex invicto genere vetera-</td><td></td></tr><tr><td>norum militum comparavit patrimoniumque suum effudit:</td><td>10</td></tr><tr><td>quamquam non sum usus eo verbo quo debui; non enim</td><td></td></tr><tr><td>effudit: in salute rei publicae conlocavit. Cui quamquam</td><td>4.1</td></tr><tr><td>gratia referri tanta non potest quanta debetur, habenda</td><td></td></tr><tr><td>tamen est tanta quantam maximam animi nostri capere</td><td></td></tr><tr><td>possunt. Quis enim est tam ignarus rerum, tam nihil de re</td><td></td></tr><tr><td>publica cogitans qui hoc non intellegat, si M. Antonius</td><td>5</td></tr><tr><td>a Brundisio cum eis copiis quas se habiturum putabat,</td><td></td></tr><tr><td>Romam, ut minabatur, venire potuisset, nullum genus eum</td><td></td></tr><tr><td>crudelitatis praeteriturum fuisse? quippe qui in hospitis</td><td></td></tr><tr><td>tectis Brundisi fortissimos viros optimosque civis iugulari</td><td></td></tr><tr><td>iusserit; quorum ante pedes eius morientium sanguine os</td><td>10</td></tr><tr><td>uxoris respersum esse constabat. Hac ille crudelitate</td><td></td></tr><tr><td>imbutus, cum multo bonis omnibus veniret iratior quam</td><td></td></tr><tr><td>illis fuerat quos trucidarat, cui tandem nostrum aut cui</td><td></td></tr><tr><td>omnino bono pepercisset? Qua peste privato consilio </td><td>5.1</td></tr><tr><td>rem publicam—neque enim fieri potuit aliter—Caesar libe-</td><td></td></tr><tr><td>ravit: qui nisi in hac re publica natus esset, rem publicam</td><td></td></tr><tr><td>scelere Antoni nullam haberemus. Sic enim perspicio,</td><td></td></tr><tr><td>sic iudico, nisi unus adulescens illius furentis impetus</td><td>5</td></tr><tr><td>crudelissimosque conatus cohibuisset, rem publicam fun-</td><td></td></tr><tr><td>ditus interituram fuisse. Cui quidem hodierno die, patres</td><td></td></tr><tr><td>conscripti—nunc enim primum ita convenimus ut illius</td><td></td></tr><tr><td>beneficio possemus ea quae sentiremus libere dicere—</td><td></td></tr><tr><td>tribuenda est auctoritas, ut rem publicam non modo a se</td><td>10</td></tr><tr><td>susceptam sed etiam a nobis commendatam possit defendere.</td><td></td></tr><tr><td>Nec vero de legione Martia, quoniam longo intervallo loqui</td><td>6.1</td></tr><tr><td>nobis de re publica licet, sileri potest. Quis enim unus</td><td></td></tr><tr><td>fortior, quis amicior umquam rei publicae fuit quam legio</td><td></td></tr><tr><td>Martia universa? Quae cum hostem populi Romani</td><td></td></tr><tr><td>Antonium iudicasset, comes esse eius amentiae noluit:</td><td>5</td></tr><tr><td>reliquit consulem; quod profecto non fecisset, si eum con-</td><td></td></tr><tr><td>sulem iudicasset quem nihil aliud agere, nihil moliri nisi</td><td></td></tr><tr><td>caedem civium atque interitum civitatis videret. Atque ea</td><td></td></tr><tr><td>legio consedit Albae. Quam potuit urbem eligere aut</td><td></td></tr><tr><td>opportuniorem ad res gerendas aut fideliorem aut fortiorum</td><td>10</td></tr><tr><td>virorum aut amiciorum rei publicae civium? Huius legionis</td><td>7.1</td></tr><tr><td>virtutem imitata quarta legio duce L. Egnatuleio quaestore,</td><td></td></tr><tr><td>civi optimo et fortissimo, C. Caesaris auctoritatem atque</td><td></td></tr><tr><td>exercitum persecuta est. Faciendum est igitur nobis, patres</td><td></td></tr><tr><td>conscripti, ut ea quae sua sponte clarissimus adulescens</td><td>5</td></tr><tr><td>atque omnium praestantissimus gessit et gerit hac auctori-</td><td></td></tr><tr><td>tate nostra comprobentur, veteranorumque, fortissimorum</td><td></td></tr><tr><td>virorum, tum legionis Martiae quartaeque mirabilis con-</td><td></td></tr><tr><td>sensus ad rem publicam recuperandam laude et testimonio</td><td></td></tr><tr><td>nostro confirmetur, eorumque commoda, honores, praemia, </td><td>10</td></tr><tr><td>cum consules designati magistratum inierint, curae nobis</td><td></td></tr><tr><td>fore hodierno die spondeamus. Atque ea quidem quae</td><td>8.1</td></tr><tr><td>dixi de Caesare deque eius exercitu iam diu nota sunt</td><td></td></tr><tr><td>nobis. Virtute enim admirabili Caesaris constantiaque</td><td></td></tr><tr><td>militum veteranorum legionumque earum quae optimo</td><td></td></tr><tr><td>iudicio auctoritatem nostram, libertatem populi Romani,</td><td>5</td></tr><tr><td>virtutem Caesaris secutae sunt a cervicibus nostris est</td><td></td></tr><tr><td>depulsus Antonius. Sed haec, ut dixi, superiora: hoc vero</td><td></td></tr><tr><td>recens edictum D. Bruti quod paulo ante propositum est</td><td></td></tr><tr><td>certe silentio non potest praeteriri. Pollicetur enim se</td><td></td></tr><tr><td>provinciam Galliam retenturum in senatus populique</td><td>10</td></tr><tr><td>Romani potestate. O civem natum rei publicae, memorem</td><td></td></tr><tr><td>sui nominis imitatoremque maiorum! Neque enim Tar-</td><td></td></tr><tr><td>quinio expulso maioribus nostris tam fuit optata libertas</td><td></td></tr><tr><td>quam est depulso Antonio retinenda nobis. Illi regibus</td><td>9.1</td></tr><tr><td>parere iam a condita urbe didicerant: nos post reges exactos</td><td></td></tr><tr><td>servitutis oblivio ceperat. Atque ille Tarquinius quem</td><td></td></tr><tr><td>maiores nostri non tulerunt non crudelis, non impius, sed</td><td></td></tr><tr><td>superbus est habitus et dictus: quod nos vitium in privatis</td><td>5</td></tr><tr><td>saepe tulimus, id maiores nostri ne in rege quidem ferre</td><td></td></tr><tr><td>potuerunt. L. Brutus regem superbum non tulit: D. Brutus</td><td></td></tr><tr><td>sceleratum atque impium regnare patietur Antonium? Quid</td><td></td></tr><tr><td>Tarquinius tale qualia innumerabilia et facit et fecit Antonius?</td><td></td></tr><tr><td>Senatum etiam reges habebant: nec tamen, ut Antonio sena-</td><td>10</td></tr><tr><td>tum habente, in consilio regis versabantur barbari armati.</td><td></td></tr><tr><td>Servabant auspicia reges; quae hic consul augurque neglexit,</td><td></td></tr><tr><td>neque solum legibus contra auspicia ferendis sed etiam</td><td></td></tr><tr><td>conlega una ferente eo quem ipse ementitis auspiciis vitio-</td><td></td></tr><tr><td>sum fecerat. Quis autem rex umquam fuit tam insignite</td><td>10.1</td></tr><tr><td>impudens ut haberet omnia commoda, beneficia, iura regni </td><td></td></tr><tr><td>venalia? quam hic immunitatem, quam civitatem, quod</td><td></td></tr><tr><td>praemium non vel singulis hominibus vel civitatibus vel</td><td></td></tr><tr><td>universis provinciis vendidit? Nihil humile de Tarquinio,</td><td>5</td></tr><tr><td>nihil sordidum accepimus: at vero huius domi inter quasilla</td><td></td></tr><tr><td>pendebatur aurum, numerabatur pecunia; una in domo</td><td></td></tr><tr><td>omnes quorum intererat totum imperium populi Romani</td><td></td></tr><tr><td>nundinabantur. Supplicia vero in civis Romanos nulla</td><td></td></tr><tr><td>Tarquini accepimus: at hic et Suessae iugulavit eos quos</td><td>10</td></tr><tr><td>in custodiam dederat et Brundisi ad <span class="caps">ccc</span> fortissimos</td><td></td></tr><tr><td>viros civisque optimos trucidavit. Postremo Tarquinius pro</td><td>11.1</td></tr><tr><td>populo Romano bellum gerebat tum cum est expulsus:</td><td></td></tr><tr><td>Antonius contra populum Romanum exercitum adducebat</td><td></td></tr><tr><td>tum cum a legionibus relictus nomen Caesaris exercitumque</td><td></td></tr><tr><td>pertimuit neglectisque sacrificiis sollemnibus ante lucem</td><td>5</td></tr><tr><td>vota ea quae numquam solveret nuncupavit, et hoc tem-</td><td></td></tr><tr><td>pore in provinciam populi Romani conatur invadere. Maius</td><td></td></tr><tr><td>igitur a D. Bruto beneficium populus Romanus et habet et</td><td></td></tr><tr><td>exspectat quam maiores nostri acceperunt a L. Bruto,</td><td></td></tr><tr><td>principe huius maxime conservandi generis et nominis.</td><td>10</td></tr><tr><td>Cum autem est omnis servitus misera, tum vero intolerabile</td><td>12.1</td></tr><tr><td>est servire impuro, impudico, effeminato, numquam ne in</td><td></td></tr><tr><td>metu quidem sobrio. Hunc igitur qui Gallia prohibet,</td><td></td></tr><tr><td>privato praesertim consilio, iudicat verissimeque iudicat non</td><td></td></tr><tr><td>esse consulem. Faciendum est igitur nobis, patres conscripti,</td><td>5</td></tr><tr><td>ut D. Bruti privatum consilium auctoritate publica compro-</td><td></td></tr><tr><td>bemus. Nec vero M. Antonium consulem post Lupercalia</td><td></td></tr><tr><td>debuistis putare: quo enim ille die, populo Romano in-</td><td></td></tr><tr><td>spectante, nudus, unctus, ebrius est contionatus et id egit</td><td></td></tr><tr><td>ut conlegae diadema imponeret, eo die se non modo con- </td><td>10</td></tr><tr><td>sulatu sed etiam libertate abdicavit. Esset enim ipsi certe</td><td></td></tr><tr><td>statim serviendum, si Caesar ab eo regni insigne accipere</td><td></td></tr><tr><td>voluisset. Hunc igitur ego consulem, hunc civem Romanum,</td><td></td></tr><tr><td>hunc liberum, hunc denique hominem putem qui foedo</td><td></td></tr><tr><td>illo et flagitioso die et quid pati C. Caesare vivo posset et</td><td>15</td></tr><tr><td>quid eo mortuo consequi ipse cuperet ostendit? Nec vero</td><td>13.1</td></tr><tr><td>de virtute, constantia, gravitate provinciae Galliae taceri</td><td></td></tr><tr><td>potest. Est enim ille flos Italiae, illud firmamentum im-</td><td></td></tr><tr><td>peri populi Romani, illud ornamentum dignitatis. Tantus</td><td></td></tr><tr><td>autem est consensus municipiorum coloniarumque pro-</td><td>5</td></tr><tr><td>vinciae Galliae ut omnes ad auctoritatem huius ordinis</td><td></td></tr><tr><td>maiestatemque populi Romani defendendam conspirasse</td><td></td></tr><tr><td>videantur. </td><td></td></tr><tr><td>  Quam ob rem, tribuni plebis, quamquam vos nihil aliud</td><td></td></tr><tr><td>nisi de praesidio ut senatum tuto consules Kalendis Ianu-</td><td>10</td></tr><tr><td>ariis habere possint rettulistis, tamen mihi videmini magno</td><td></td></tr><tr><td>consilio atque optima mente potestatem nobis de tota re</td><td></td></tr><tr><td>publica fecisse dicendi. Cum enim tuto haberi senatum</td><td></td></tr><tr><td>sine praesidio non posse iudicavistis, tum statuistis etiam</td><td></td></tr><tr><td>intra muros Antoni scelus audaciamque versari. </td><td>15</td></tr><tr><td>  Quam ob rem omnia mea sententia complectar, vobis,</td><td>14.1</td></tr><tr><td>ut intellego, non invitis, ut et praestantissimis ducibus a</td><td></td></tr><tr><td>nobis detur auctoritas et fortissimis militibus spes ostendatur</td><td></td></tr><tr><td>praemiorum et iudicetur non verbo, sed re non modo non</td><td></td></tr><tr><td>consul sed etiam hostis Antonius. Nam si ille consul,</td><td>5</td></tr><tr><td>fustuarium meruerunt legiones quae consulem reliquerunt,</td><td></td></tr><tr><td>sceleratus Caesar, Brutus nefarius qui contra consulem</td><td></td></tr><tr><td>privato consilio exercitus comparaverunt. Si autem mili-</td><td></td></tr><tr><td>tibus exquirendi sunt honores novi propter eorum divinum</td><td></td></tr><tr><td>atque immortale meritum, ducibus autem ne referri quidem</td><td>10</td></tr><tr><td>potest gratia, quis est qui eum hostem non existimet quem </td><td></td></tr><tr><td>qui armis persequantur conservatores rei publicae iudi-</td><td></td></tr><tr><td>centur? At quam contumeliosus in edictis, quam barbarus,</td><td>15.1</td></tr><tr><td>quam rudis! primum in Caesarem ut maledicta congessit</td><td></td></tr><tr><td>deprompta ex recordatione impudicitiae et stuprorum</td><td></td></tr><tr><td>suorum! Quis enim hoc adulescente castior, quis modesti-</td><td></td></tr><tr><td>or, quod in iuventute habemus inlustrius exemplum veteris</td><td>5</td></tr><tr><td>sanctitatis? quis autem illo qui male dicit impurior? Igno-</td><td></td></tr><tr><td>bilitatem obicit C. Caesaris filio cuius etiam natura pater,</td><td></td></tr><tr><td>si vita suppeditasset, consul factus esset. 'Aricina mater.'</td><td></td></tr><tr><td>Trallianam aut Ephesiam putes dicere. Videte quam</td><td></td></tr><tr><td>despiciamur omnes qui sumus e municipiis id est, omnes</td><td>10</td></tr><tr><td>plane: quotus enim quisque nostrum non est? Quod</td><td></td></tr><tr><td>autem municipium non contemnit is qui Aricinum tanto</td><td></td></tr><tr><td>opere despicit, vetustate antiquissimum, iure foederatum,</td><td></td></tr><tr><td>propinquitate paene finitimum, splendore municipum ho-</td><td></td></tr><tr><td>nestissimum? Hinc Voconiae, hinc Atiniae leges; hinc</td><td>16.1</td></tr><tr><td>multae sellae curules et patrum memoria et nostra; hinc</td><td></td></tr><tr><td>equites Romani lautissimi et plurimi. Sed si Aricinam</td><td></td></tr><tr><td>uxorem non probas, cur probas Tusculanam? Quamquam</td><td></td></tr><tr><td>huius sanctissimae feminae atque optimae pater, M. Atius</td><td>5</td></tr><tr><td>Balbus, in primis honestus, praetorius fuit: tuae coniugis,</td><td></td></tr><tr><td>bonae feminae, locupletis quidem certe, Bambalio quidam</td><td></td></tr><tr><td>pater, homo nullo numero. Nihil illo contemptius qui</td><td></td></tr><tr><td>propter haesitantiam linguae stuporemque cordis cognomen</td><td></td></tr><tr><td>ex contumelia traxerit. 'At avus nobilis.' Tuditanus</td><td>10</td></tr><tr><td>nempe ille qui cum palla et cothurnis nummos populo</td><td></td></tr><tr><td>de rostris spargere solebat. Vellem hanc contemptionem </td><td></td></tr><tr><td>pecuniae suis reliquisset! Habetis nobilitatem generis</td><td></td></tr><tr><td>gloriosam. Qui autem evenit ut tibi Iulia natus ignobilis</td><td>17.1</td></tr><tr><td>videatur, cum tu eodem materno genere soleas gloriari?</td><td></td></tr><tr><td>Quae porro amentia est eum dicere aliquid de uxorum</td><td></td></tr><tr><td>ignobilitate cuius pater Numitoriam Fregellanam, proditoris</td><td></td></tr><tr><td>filiam, habuerit uxorem, ipse ex libertini filia susceperit</td><td>5</td></tr><tr><td>liberos? Sed hoc clarissimi viri viderint, L. Philippus qui</td><td></td></tr><tr><td>habet Aricinam uxorem, C. Marcellus qui Aricinae filiam:</td><td></td></tr><tr><td>quos certo scio dignitatis optimarum feminarum non paeni-</td><td></td></tr><tr><td>tere. Idem etiam Q. Ciceronem, fratris mei filium, com-</td><td></td></tr><tr><td>pellat edicto, nec sentit amens commendationem esse</td><td>10</td></tr><tr><td>compellationem suam. Quid enim accidere huic adule-</td><td></td></tr><tr><td>scenti potuit optatius quam cognosci ab omnibus Caesaris</td><td></td></tr><tr><td>consiliorum esse socium, Antoni furoris inimicum? At</td><td>18.1</td></tr><tr><td>etiam gladiator ausus est scribere hunc de patris et patrui</td><td></td></tr><tr><td>parricidio cogitasse. O admirabilem impudentiam, auda-</td><td></td></tr><tr><td>ciam, temeritatem! in eum adulescentem hoc scribere</td><td></td></tr><tr><td>audere quem ego et frater meus propter eius suavissimos</td><td>5</td></tr><tr><td>atque optimos mores praestantissimumque ingenium cer-</td><td></td></tr><tr><td>tatim amamus omnibusque horis oculis, auribus, complexu</td><td></td></tr><tr><td>tenemus? Nam me isdem edictis nescit laedat an laudet.</td><td></td></tr><tr><td>Cum idem supplicium minatur optimis civibus quod ego</td><td></td></tr><tr><td>de sceleratissimis ac pessimis sumpserim, laudare videtur,</td><td>10</td></tr><tr><td>quasi imitari velit; cum autem illam pulcherrimi facti me-</td><td></td></tr><tr><td>moriam refricat, tum a sui similibus invidiam aliquam in</td><td></td></tr><tr><td>me commoveri putat. Sed quid fecit ipse? Cum tot</td><td>19.1</td></tr><tr><td>edicta proposuisset, edixit ut adesset senatus frequens</td><td></td></tr><tr><td>a. d. <span class="caps">viii</span>. Kalendas Decembris: eo die ipse non adfuit.</td><td></td></tr><tr><td>At quo modo edixit? haec sunt, ut opinor, verba in ex- </td><td></td></tr><tr><td>tremo: 'Si quis non adfuerit, hunc existimare omnes</td><td>5</td></tr><tr><td>poterunt et interitus mei et perditissimorum consiliorum</td><td></td></tr><tr><td>auctorem fuisse.' Quae sunt perdita consilia? an ea quae</td><td></td></tr><tr><td>pertinent ad libertatem populi Romani recuperandam?</td><td></td></tr><tr><td>quorum consiliorum Caesari me auctorem et hortatorem</td><td></td></tr><tr><td>et esse et fuisse fateor. Quamquam ille non eguit consilio</td><td>10</td></tr><tr><td>cuiusquam, sed tamen currentem, ut dicitur, incitavi. Nam</td><td></td></tr><tr><td>interitus quidem tui quis bonus non esset auctor, cum in</td><td></td></tr><tr><td>eo salus et vita optimi cuiusque, libertas populi Romani</td><td></td></tr><tr><td>dignitasque consisteret? Sed cum tam atroci edicto nos</td><td>20.1</td></tr><tr><td>concitavisset, cur ipse non adfuit? Num putatis aliqua re</td><td></td></tr><tr><td>tristi ac severa? vino atque epulis retentus, si illae epulae</td><td></td></tr><tr><td>potius quam popinae nominandae sunt, diem edicti obire</td><td></td></tr><tr><td>neglexit: in ante diem <span class="caps">iv</span> Kalendas Decembris distulit.</td><td>5</td></tr><tr><td>Adesse in Capitolio iussit; quod in templum ipse nescio</td><td></td></tr><tr><td>qua per Gallorum cuniculum ascendit. Convenerunt con-</td><td></td></tr><tr><td>rogati et quidem ampli quidam homines sed immemores</td><td></td></tr><tr><td>dignitatis suae. Is enim erat dies, ea fama, is qui senatum</td><td></td></tr><tr><td>vocarat ut turpe senatori esset nihil timere. Ad eos tamen</td><td>10</td></tr><tr><td>ipsos qui convenerant ne verbum quidem ausus est facere</td><td></td></tr><tr><td>de Caesare, cum de eo constituisset ad senatum referre:</td><td></td></tr><tr><td>scriptam attulerat consularis quidam sententiam. Quid est</td><td>21.1</td></tr><tr><td>aliud de eo referre non audere qui contra se consulem</td><td></td></tr><tr><td>exercitum duceret nisi se ipsum hostem iudicare? Necesse</td><td></td></tr><tr><td>erat enim alterutrum esse hostem; nec poterat aliter de</td><td></td></tr><tr><td>adversariis ducibus iudicari. Si igitur Caesar hostis, cur</td><td>5</td></tr><tr><td>consul nihil refert ad senatum? Sin ille a senatu</td><td></td></tr><tr><td>notandus non fuit, quid potest dicere quin, cum de illo</td><td></td></tr><tr><td>tacuerit, se hostem confessus sit? Quem in edictis Sparta- </td><td></td></tr><tr><td>cum appellat, hunc in senatu ne improbum quidem dicere</td><td></td></tr><tr><td>audet. At in rebus tristissimis quantos excitat risus! Sen-</td><td>10</td></tr><tr><td>tentiolas edicti cuiusdam memoriae mandavi quas videtur</td><td></td></tr><tr><td>ille peracutas putare: ego autem qui intellegeret quid</td><td></td></tr><tr><td>dicere vellet adhuc neminem inveni. 'Nulla contumelia</td><td>22.1</td></tr><tr><td>est quam facit dignus.' Primum quid est dignus? nam</td><td></td></tr><tr><td>etiam malo multi digni, sicut ipse. An quam facit is qui</td><td></td></tr><tr><td>cum dignitate est? Quae autem potest esse maior? Quid</td><td></td></tr><tr><td>est porro facere contumeliam? quis sic loquitur? Deinde:</td><td>5</td></tr><tr><td>'nec timor quem denuntiat inimicus.' Quid ergo? ab</td><td></td></tr><tr><td>amico timor denuntiari solet? Horum similia deinceps.</td><td></td></tr><tr><td>Nonne satius est mutum esse quam quod nemo intellegat</td><td></td></tr><tr><td>dicere? En cur magister eius ex oratore arator factus sit,</td><td></td></tr><tr><td>possideat in agro publico campi Leontini duo milia iugerum</td><td>10</td></tr><tr><td>immunia, ut hominem stupidum magis etiam infatuet mer-</td><td></td></tr><tr><td>cede publica. Sed haec leviora fortasse: illud quaero cur</td><td>23.1</td></tr><tr><td>tam mansuetus in senatu fuerit, cum in edictis tam fuisset</td><td></td></tr><tr><td>ferus. Quid enim attinuerat L. Cassio tribuno plebis,</td><td></td></tr><tr><td>fortissimo et constantissimo civi, mortem denuntiare, si in</td><td></td></tr><tr><td>senatum venisset; D. Carfulenum, bene de re publica</td><td>5</td></tr><tr><td>sentientem, senatu vi et minis mortis expellere; Ti. Cannu-</td><td></td></tr><tr><td>tium, a quo erat honestissimis contionibus et saepe et iure</td><td></td></tr><tr><td>vexatus, non templo solum verum etiam aditu prohibere</td><td></td></tr><tr><td>Capitoli? Cui senatus consulto ne intercederent vere-</td><td></td></tr><tr><td>batur? De supplicatione, credo, M. Lepidi, clarissimi viri.</td><td>10</td></tr><tr><td>Atque id erat periculum, de cuius honore extraordinario</td><td></td></tr><tr><td>cotidie aliquid cogitabamus, ne eius usitatus honos impe-</td><td></td></tr><tr><td>diretur. Ac ne sine causa videretur edixisse ut senatus</td><td>24.1</td></tr><tr><td>adesset, cum de re publica relaturus fuisset, adlato nuntio</td><td></td></tr><tr><td>de legione quarta mente concidit, et fugere festinans senatus </td><td></td></tr><tr><td>consultum de supplicatione per discessionem fecit, cum id</td><td></td></tr><tr><td>factum esset antea numquam. Quae vero profectio postea,</td><td>5</td></tr><tr><td>quod iter paludati, quae vitatio oculorum, lucis, urbis, fori,</td><td></td></tr><tr><td>quam misera fuga, quam foeda, quam turpis! Praeclara</td><td></td></tr><tr><td>tamen senatus consulta illo ipso die vespertina, provinciarum</td><td></td></tr><tr><td>religiosa sortitio, divina vero opportunitas ut, quae cuique</td><td></td></tr><tr><td>apta esset, ea cuique obveniret. Praeclare igitur facitis,</td><td>25.1</td></tr><tr><td>tribuni plebis, qui de praesidio consulum senatusque re-</td><td></td></tr><tr><td>feratis, meritoque vestro maximas vobis gratias omnes et</td><td></td></tr><tr><td>agere et habere debemus. Qui enim periculo carere pos-</td><td></td></tr><tr><td>sumus in tanta hominum cupiditate et audacia? Ille autem</td><td>5</td></tr><tr><td>homo adflictus et perditus quae de se exspectat iudicia</td><td></td></tr><tr><td>graviora quam amicorum suorum? Familiarissimus eius,</td><td></td></tr><tr><td>mihi homo coniunctus, L. Lentulus, et P. Naso, omni carens</td><td></td></tr><tr><td>cupiditate, nullam se habere provinciam, nullam Antoni</td><td></td></tr><tr><td>sortitionem fuisse iudicaverunt. Quod idem fecit L. Philip-</td><td>10</td></tr><tr><td>pus, vir patre, avo maioribusque suis dignissimus; in eadem</td><td></td></tr><tr><td>sententia fuit homo summa integritate atque innocentia,</td><td></td></tr><tr><td>C. Turranius; idem fecit Sp. Oppius; ipsi etiam qui ami-</td><td></td></tr><tr><td>citiam M. Antoni veriti plus ei tribuerunt quam fortasse</td><td></td></tr><tr><td>vellent, M. Piso, necessarius meus, et vir et civis egregius,</td><td>15</td></tr><tr><td>parique innocentia M. Vehilius, senatus auctoritati se ob-</td><td></td></tr><tr><td>temperaturos esse dixerunt. Quid ego de L. Cinna loquar?</td><td>26.1</td></tr><tr><td>cuius spectata multis magnisque rebus singularis integritas</td><td></td></tr><tr><td>minus admirabilem facit huius honestissimi facti gloriam,</td><td></td></tr><tr><td>qui omnino provinciam neglexit, quam item magno animo</td><td></td></tr><tr><td>et constanti C. Cestius repudiavit. Qui sunt igitur reliqui</td><td>5</td></tr><tr><td>quos sors divina delectet? T. Annius, M. Gallius. O</td><td></td></tr><tr><td>felicem utrumque! nihil enim maluerunt. C. Antonius </td><td></td></tr><tr><td>Macedoniam. Hunc quoque felicem! hanc enim habebat</td><td></td></tr><tr><td>semper in ore provinciam. C. Calvisius Africam. Nihil</td><td></td></tr><tr><td>felicius! modo enim ex Africa decesserat et quasi divinans</td><td>10</td></tr><tr><td>se rediturum duos legatos Vticae reliquerat. Deinde M.</td><td></td></tr><tr><td>Cusini Sicilia, Q. Cassi Hispania. Non habeo quid</td><td></td></tr><tr><td>suspicer: duarum credo provinciarum sortis minus divinas</td><td></td></tr><tr><td>fuisse. O C. Caesar—adulescentem appello—quam tu</td><td>27.1</td></tr><tr><td>salutem rei publicae attulisti, quam improvisam, quam re-</td><td></td></tr><tr><td>pentinam! Qui enim haec fugiens fecit, quid faceret</td><td></td></tr><tr><td>insequens? Etenim in contione dixerat se custodem fore</td><td></td></tr><tr><td>urbis, seque usque ad Kalendas Maias ad urbem exercitum</td><td>5</td></tr><tr><td>habiturum. O praeclarum custodem ovium, ut aiunt,</td><td></td></tr><tr><td>lupum! Custosne urbis an direptor et vexator esset Anto-</td><td></td></tr><tr><td>nius? Et quidem se introiturum in urbem dixit exiturum-</td><td></td></tr><tr><td>que cum vellet. Quid illud? nonne audiente populo</td><td></td></tr><tr><td>sedens pro aede Castoris dixit, nisi qui vicisset, victurum</td><td>10</td></tr><tr><td>neminem? </td><td></td></tr><tr><td>  Hodierno die primum, patres conscripti, longo intervallo</td><td>28.1</td></tr><tr><td>in possessionem libertatis pedem ponimus: cuius quidem ego</td><td></td></tr><tr><td>quoad potui non modo defensor sed etiam conservator fui.</td><td></td></tr><tr><td>Cum autem id facere non possem, quievi, nec abiecte nec</td><td></td></tr><tr><td>sine aliqua dignitate casum illum temporum et dolorem tuli.</td><td>5</td></tr><tr><td>Hanc vero taeterrimam beluam quis ferre potest aut quo</td><td></td></tr><tr><td>modo? Quid est in Antonio praeter libidinem, crudelitatem,</td><td></td></tr><tr><td>petulantiam, audaciam? Ex his totus vitiis conglutinatus</td><td></td></tr><tr><td>est. Nihil apparet in eo ingenuum, nihil moderatum, nihil</td><td></td></tr><tr><td>pudens, nihil pudicum. Quapropter, quoniam res in id dis-</td><td>29.1</td></tr><tr><td>crimen adducta est utrum ille poenas rei publicae luat an</td><td></td></tr><tr><td>nos serviamus, aliquando, per deos immortalis, patres con- </td><td></td></tr><tr><td>scripti, patrium animum virtutemque capiamus, ut aut liber-</td><td></td></tr><tr><td>tatem propriam Romani et generis et nominis recuperemus</td><td>5</td></tr><tr><td>aut mortem servituti anteponamus. Multa quae in libera</td><td></td></tr><tr><td>civitate ferenda non essent tulimus et perpessi sumus, alii</td><td></td></tr><tr><td>spe forsitan recuperandae libertatis, alii vivendi nimia cupi-</td><td></td></tr><tr><td>ditate: sed, si illa tulimus quae nos necessitas ferre coegit,</td><td></td></tr><tr><td>quae vis quaedam paene fatalis—quae tamen ipsa non</td><td>10</td></tr><tr><td>tulimus—etiamne huius impuri latronis feremus taeterrimum</td><td></td></tr><tr><td>crudelissimumque dominatum? Quid hic faciet, si poterit,</td><td>30.1</td></tr><tr><td>iratus qui, cum suscensere nemini posset, omnibus bonis</td><td></td></tr><tr><td>fuerit inimicus? quid hic victor non audebit qui nullam</td><td></td></tr><tr><td>adeptus victoriam tanta scelera post Caesaris interitum fece-</td><td></td></tr><tr><td>rit, refertam eius domum exhauserit, hortos compilaverit,</td><td>5</td></tr><tr><td>ad se ex eis omnia ornamenta transtulerit, caedis et incen-</td><td></td></tr><tr><td>diorum causam quaesierit ex funere, duobus aut tribus senatus</td><td></td></tr><tr><td>consultis bene et e re publica factis reliquas res ad lucrum</td><td></td></tr><tr><td>praedamque revocaverit, vendiderit immunitates, civitates</td><td></td></tr><tr><td>liberaverit, provincias universas ex imperi populi Romani iure</td><td>10</td></tr><tr><td>sustulerit, exsules reduxerit, falsas leges C. Caesaris nomine</td><td></td></tr><tr><td>et falsa decreta in aes incidenda et in Capitolio figenda cura-</td><td></td></tr><tr><td>verit, earumque rerum omnium domesticum mercatum insti-</td><td></td></tr><tr><td>tuerit, populo Romano leges imposuerit, armis et praesidiis</td><td></td></tr><tr><td>populum et magistratus foro excluserit, senatum stiparit</td><td>15</td></tr><tr><td>armatis, armatos in cella Concordiae, cum senatum haberet,</td><td></td></tr><tr><td>incluserit, ad legiones Brundisium cucurrerit, ex eis optime</td><td></td></tr><tr><td>sentientis centuriones iugulaverit, cum exercitu Romam sit ad</td><td></td></tr><tr><td>interitum nostrum et ad dispertitionem urbis venire conatus?</td><td></td></tr><tr><td>Atque is ab hoc impetu abstractus consilio et copiis Caesaris,</td><td>31.1</td></tr><tr><td>consensu veteranorum, virtute legionum, ne fortuna quidem</td><td></td></tr><tr><td>fractus minuit audaciam nec ruere demens nec furere de- </td><td></td></tr><tr><td>sinit. In Galliam mutilatum ducit exercitum; cum una</td><td></td></tr><tr><td>legione et ea vacillante L. fratrem exspectat, quo neminem</td><td>5</td></tr><tr><td>reperire potest sui similiorem. Ille autem ex myrmillone</td><td></td></tr><tr><td>dux, ex gladiatore imperator quas effecit strages, ubicumque</td><td></td></tr><tr><td>posuit vestigium! &lt;Fundit apothecas,&gt; caedit greges armen-</td><td></td></tr><tr><td>torum reliquique pecoris quodcumque nactus est; epulantur</td><td></td></tr><tr><td>milites; ipse autem se, ut fratrem imitetur, obruit vino;</td><td>10</td></tr><tr><td>vastantur agri, diripiuntur villae, matres familiae, virgines,</td><td></td></tr><tr><td>pueri ingenui abripiuntur, militibus traduntur. Haec eadem,</td><td></td></tr><tr><td>quacumque exercitum duxit, fecit M. Antonius. His vos</td><td>32.1</td></tr><tr><td>taeterrimis fratribus portas aperietis, hos umquam in urbem</td><td></td></tr><tr><td>recipietis? non tempore oblato, ducibus paratis, animis</td><td></td></tr><tr><td>militum incitatis, populo Romano conspirante, Italia tota</td><td></td></tr><tr><td>ad libertatem recuperandam excitata, deorum immortalium</td><td>5</td></tr><tr><td>beneficio utemini? Nullum erit tempus hoc amisso. A</td><td></td></tr><tr><td>tergo, fronte, lateribus tenebitur, si in Galliam venerit. Nec</td><td></td></tr><tr><td>ille armis solum sed etiam decretis nostris urgendus est.</td><td></td></tr><tr><td>Magna vis est, magnum numen unum et idem sentientis</td><td></td></tr><tr><td>senatus. Videtisne refertum forum, populumque Romanum</td><td>10</td></tr><tr><td>ad spem recuperandae libertatis erectum? qui longo inter-</td><td></td></tr><tr><td>vallo cum frequentis hic videt nos, tum sperat etiam liberos</td><td></td></tr><tr><td>convenisse. Hunc ego diem exspectans M. Antoni scele-</td><td>33.1</td></tr><tr><td>rata arma vitavi, tum cum ille in me absentem invehens non</td><td></td></tr><tr><td>intellegebat ad quod tempus me et meas viris reservarem.</td><td></td></tr><tr><td>Si enim tum illi caedis a me initium quaerenti respondere</td><td></td></tr><tr><td>voluissem, nunc rei publicae consulere non possem. Hanc</td><td>5</td></tr><tr><td>vero nactus facultatem, nullum tempus, patres conscripti,</td><td></td></tr><tr><td>dimittam neque diurnum neque nocturnum quin de liber-</td><td></td></tr><tr><td>tate populi Romani et dignitate vestra quod cogitandum sit </td><td></td></tr><tr><td>cogitem, quod agendum atque faciendum, id non modo non</td><td></td></tr><tr><td>recusem sed etiam appetam atque deposcam. Hoc feci</td><td>10</td></tr><tr><td>dum licuit; intermisi quoad non licuit. Iam non solum</td><td></td></tr><tr><td>licet sed etiam necesse est, nisi servire malumus quam</td><td></td></tr><tr><td>ne serviamus animis armisque decernere. Di immortales</td><td>34.1</td></tr><tr><td>nobis haec praesidia dederunt: urbi Caesarem, Brutum</td><td></td></tr><tr><td>Galliae. Si enim ille urbem opprimere potuisset, statim,</td><td></td></tr><tr><td>si Galliam tenere, paulo post optimo cuique pereundum,</td><td></td></tr><tr><td>reliquis serviendum. Hanc igitur occasionem oblatam</td><td>5</td></tr><tr><td>tenete, per deos immortalis, patres conscripti, et amplissimi</td><td></td></tr><tr><td>orbis terrae consili principes vos esse aliquando recorda-</td><td></td></tr><tr><td>mini. Signum date populo Romano consilium vestrum</td><td></td></tr><tr><td>non deesse rei publicae, quoniam ille virtutem suam non</td><td></td></tr><tr><td>defuturam esse profitetur. Nihil est quod moneam vos.</td><td>10</td></tr><tr><td>Nemo est tam stultus qui non intellegat, si indormierimus</td><td></td></tr><tr><td>huic tempori, non modo crudelem superbamque domina-</td><td></td></tr><tr><td>tionem nobis sed ignominiosam etiam et flagitiosam ferendam</td><td></td></tr><tr><td>esse. Nostis insolentiam Antoni, nostis amicos, nostis totam</td><td>35.1</td></tr><tr><td>domum. Libidinosis, petulantibus, impuris, impudicis, alea-</td><td></td></tr><tr><td>toribus, ebriis servire, ea summa miseria est summo dedecore</td><td></td></tr><tr><td>coniuncta. Quod si iam—quod di omen avertant!—fatum</td><td></td></tr><tr><td>extremum rei publicae venit, quod gladiatores nobiles faciunt</td><td>5</td></tr><tr><td>ut honeste decumbant, faciamus nos, principes orbis terra-</td><td></td></tr><tr><td>rum gentiumque omnium, ut cum dignitate potius cadamus</td><td></td></tr><tr><td>quam cum ignominia serviamus. Nihil est detestabilius</td><td>36.1</td></tr><tr><td>dedecore, nihil foedius servitute. Ad decus et ad libertatem</td><td></td></tr><tr><td>nati sumus: aut haec teneamus aut cum dignitate moria-</td><td></td></tr><tr><td>mur. Nimium diu teximus quid sentiremus; nunc iam</td><td></td></tr><tr><td>apertum est; omnes patefaciunt in utramque partem quid </td><td>5</td></tr><tr><td>sentiant, quid velint. Sunt impii cives—pro caritate rei publi-</td><td></td></tr><tr><td>cae nimium multi, sed contra multitudinem bene sentientium</td><td></td></tr><tr><td>admodum pauci—quorum opprimendorum di immortales</td><td></td></tr><tr><td>incredibilem rei publicae potestatem et fortunam dederunt.</td><td></td></tr><tr><td>Ad ea enim praesidia quae habemus iam accedent consules</td><td>10</td></tr><tr><td>summa prudentia, virtute, concordia, multos mensis de</td><td></td></tr><tr><td>populi Romani libertate commentati atque meditati. His</td><td></td></tr><tr><td>auctoribus et ducibus, dis iuvantibus, nobis vigilantibus et</td><td></td></tr><tr><td>multum in posterum providentibus, populo Romano consen-</td><td></td></tr><tr><td>tiente, erimus profecto liberi brevi tempore. Iucundiorem</td><td>15</td></tr><tr><td>autem faciet libertatem servitutis recordatio. </td><td></td></tr><tr><td>  Quas ob res, quod tribuni plebis verba fecerunt uti</td><td>37.1</td></tr><tr><td>senatus Kalendis Ianuariis tuto haberi sententiaeque de</td><td></td></tr><tr><td>summa re publica libere dici possint, de ea re ita censeo</td><td></td></tr><tr><td>uti C. Pansa A. Hirtius, consules designati, dent operam</td><td></td></tr><tr><td>uti senatus Kalendis Ianuariis tuto haberi possit. Quodque</td><td>5</td></tr><tr><td>edictum D. Bruti, imperatoris, consulis designati, proposi-</td><td></td></tr><tr><td>tum sit, senatum existimare D. Brutum, imperatorem, con-</td><td></td></tr><tr><td>sulem designatum, optime de re publica mereri, cum senatus</td><td></td></tr><tr><td>auctoritatem populique Romani libertatem imperiumque</td><td></td></tr><tr><td>defendat; quodque provinciam Galliam citeriorem, optimo-</td><td>38.1</td></tr><tr><td>rum et fortissimorum amicissimorumque rei publicae civium,</td><td></td></tr><tr><td>exercitumque in senatus potestate retineat, id eum exerci-</td><td></td></tr><tr><td>tumque eius, municipia, colonias provinciae Galliae recte</td><td></td></tr><tr><td>atque ordine exque re publica fecisse et facere. Senatum</td><td>5</td></tr><tr><td>ad summam rem publicam pertinere arbitrari a D. Bruto</td><td></td></tr><tr><td>et L. Planco imperatoribus, consulibus designatis itemque</td><td></td></tr><tr><td>a ceteris qui provincias obtinent obtineri ex lege Iulia,</td><td></td></tr><tr><td>quoad ex senatus consulto cuique eorum successum sit, </td><td></td></tr><tr><td>eosque dare operam ut eae provinciae eique exercitus in</td><td>10</td></tr><tr><td>senati populique Romani potestate praesidioque rei publicae</td><td></td></tr><tr><td>sint. Cumque opera, virtute, consilio C. Caesaris summo-</td><td></td></tr><tr><td>que consensu militum veteranorum, qui eius auctoritatem</td><td></td></tr><tr><td>secuti rei publicae praesidio sunt et fuerunt, a gravissimis</td><td></td></tr><tr><td>periculis populus Romanus defensus sit et hoc tempore</td><td>15</td></tr><tr><td>defendatur; cumque legio Martia Albae constiterit, in</td><td>39.1</td></tr><tr><td>municipio fidelissimo et fortissimo, seseque ad senatus</td><td></td></tr><tr><td>auctoritatem populique Romani libertatem contulerit; et</td><td></td></tr><tr><td>quod pari consilio eademque virtute legio quarta usa,</td><td></td></tr><tr><td>L. Egnatuleio duce quaestore optimo, civi egregio, senatus</td><td>5</td></tr><tr><td>auctoritatem populique Romani libertatem defendat ac de-</td><td></td></tr><tr><td>fenderit, senatui magnae curae esse ac fore ut pro tantis</td><td></td></tr><tr><td>eorum in rem publicam meritis honores eis habeantur</td><td></td></tr><tr><td>gratiaeque referantur. Senatui placere uti C. Pansa A.</td><td></td></tr><tr><td>Hirtius, consules designati, cum magistratum inissent, si</td><td>10</td></tr><tr><td>eis videretur, primo quoque tempore de his rebus ad</td><td></td></tr><tr><td>hunc ordinem referrent, ita uti e re publica fideque sua</td><td></td></tr><tr><td>videretur. </td><td></td></tr>
        </table>