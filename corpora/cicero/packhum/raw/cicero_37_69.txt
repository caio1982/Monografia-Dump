<table>
          <script>targetHit=0;</script>
          <tr><td>  Sequitur continuatio verborum, quae duas res maxime,</td><td>3.171.1</td></tr><tr><td>conlocationem primum, deinde modum quendam formamque</td><td></td></tr><tr><td>desiderat. Conlocationis est componere et struere verba</td><td></td></tr><tr><td>sic, ut neve asper eorum concursus neve hiulcus sit, sed</td><td></td></tr><tr><td>quodam modo coagmentatus et levis; in quo lepide soceri</td><td>5</td></tr><tr><td>mei persona lusit is, qui elegantissime id facere potuit,</td><td></td></tr><tr><td>Lucilius:</td><td></td></tr><tr><td>    quam lepide λέξεις compostae! ut tesserulae omnes</td><td></td></tr><tr><td>    arte pavimento atque emblemate vermiculato.</td><td></td></tr><tr><td>Quae cum dixisset in Albucium inludens, ne a me quidem</td><td>10</td></tr><tr><td>abstinuit:</td><td></td></tr><tr><td>    Crassum habeo generum, ne rhetoricoterus tu sis.</td><td></td></tr><tr><td>Quid ergo? Iste Crassus, quoniam eius abuteris nomine,</td><td></td></tr><tr><td>quid efficit? Illud quidem; scilicet, ut ille vult et ego</td><td></td></tr><tr><td>vellem, melius aliquanto quam Albucius: verum in me</td><td>15</td></tr><tr><td>quidem lusit ille, ut solet. Sed est tamen haec conlocatio</td><td>172.1</td></tr><tr><td>conservanda verborum, de qua loquor; quae vinctam oratio-</td><td></td></tr><tr><td>nem efficit, quae cohaerentem, quae levem, quae aequabiliter</td><td></td></tr><tr><td>fluentem; id adsequemini, si verba extrema cum conse-</td><td></td></tr><tr><td>quentibus primis ita iungentur, ut neve aspere concurrant</td><td>5</td></tr><tr><td>neve vastius diducantur. Hanc diligentiam subsequitur</td><td>173.1</td></tr><tr><td>modus etiam et forma verborum, quod iam vereor ne huic</td><td></td></tr><tr><td>Catulo videatur esse puerile; versus enim veteres illi in hac</td><td></td></tr><tr><td>soluta oratione propemodum, hoc est, numeros quosdam</td><td></td></tr><tr><td>nobis esse adhibendos putaverunt: interspirationis enim, </td><td>5</td></tr><tr><td>non defetigationis nostrae neque librariorum notis, sed</td><td></td></tr><tr><td>verborum et sententiarum modo interpunctas clausulas in</td><td></td></tr><tr><td>orationibus esse voluerunt; idque princeps Isocrates in-</td><td></td></tr><tr><td>stituisse fertur, ut inconditam antiquorum dicendi con-</td><td></td></tr><tr><td>suetudinem delectationis atque aurium causa, quem ad</td><td>10</td></tr><tr><td>modum scribit discipulus eius Naucrates, numeris astrin-</td><td></td></tr><tr><td>geret. Namque haec duo musici, qui erant quondam idem</td><td>174.1</td></tr><tr><td>poetae, machinati ad voluptatem sunt, versum atque cantum,</td><td></td></tr><tr><td>ut et verborum numero et vocum modo delectatione vin-</td><td></td></tr><tr><td>cerent aurium satietatem. Haec igitur duo, vocis dico</td><td></td></tr><tr><td>moderationem et verborum conclusionem, quoad orationis</td><td>5</td></tr><tr><td>severitas pati posset, a poetica ad eloquentiam traducenda</td><td></td></tr><tr><td>duxerunt. In quo illud est vel maximum, quod versus in</td><td>175.1</td></tr><tr><td>oratione si efficitur coniunctione verborum, vitium est, et</td><td></td></tr><tr><td>tamen eam coniunctionem sicuti versum numerose cadere</td><td></td></tr><tr><td>et quadrare et perfici volumus. Neque est ex multis res</td><td></td></tr><tr><td>una, quae magis oratorem ab imperito dicendi ignaroque</td><td>5</td></tr><tr><td>distinguat, quam quod ille rudis incondite fundit quantum</td><td></td></tr><tr><td>potest et id, quod dicit, spiritu, non arte determinat, orator</td><td></td></tr><tr><td>autem sic inligat sententiam verbis, ut eam numero quodam</td><td></td></tr><tr><td>complectatur et astricto et soluto. Nam cum vinxit forma</td><td>176.1</td></tr><tr><td>et modis, relaxat et liberat immutatione ordinis, ut verba</td><td></td></tr><tr><td>neque adligata sint quasi certa aliqua lege versus neque</td><td></td></tr><tr><td>ita soluta, ut vagentur. Quonam igitur modo tantum</td><td></td></tr><tr><td>munus insistemus ut arbitremur nos hanc vim numerose</td><td>5</td></tr><tr><td>dicendi consequi posse? Non est res tam difficilis quam</td><td></td></tr><tr><td>necessaria; nihil est enim tam tenerum neque tam flexibile</td><td></td></tr><tr><td>neque quod tam facile sequatur quocumque ducas quam</td><td></td></tr><tr><td>oratio. Ex hac versus, ex hac eadem dispares numeri </td><td>177.1</td></tr><tr><td>conficiuntur; ex hac haec etiam soluta variis modis</td><td></td></tr><tr><td>multorumque generum oratio; non enim sunt alia ser-</td><td></td></tr><tr><td>monis, alia contentionis verba, neque ex alio genere ad</td><td></td></tr><tr><td>usum cotidianum, alio ad scaenam pompamque sumuntur;</td><td>5</td></tr><tr><td>sed ea nos cum iacentia sustulimus e medio, sicut mollissi-</td><td></td></tr><tr><td>mam ceram ad nostrum arbitrium formamus et fingimus.</td><td></td></tr><tr><td>Itaque &lt;ut&gt; tum graves sumus, tum subtiles, tum medium quid-</td><td></td></tr><tr><td>dam tenemus: sic institutam nostram sententiam sequitur</td><td></td></tr><tr><td>orationis genus idque ad omnem aurium voluptatem et</td><td>10</td></tr><tr><td>animorum motum mutatur et vertitur. Sed ut in plerisque</td><td>178.1</td></tr><tr><td>rebus incredibiliter hoc natura est ipsa fabricata, sic in</td><td></td></tr><tr><td>oratione, ut ea, quae maximam utilitatem in se continerent,</td><td></td></tr><tr><td>plurimum eadem haberent vel dignitatis vel saepe etiam</td><td></td></tr><tr><td>venustatis. Incolumitatis ac salutis omnium causa videmus</td><td>5</td></tr><tr><td>hunc statum esse huius totius mundi atque naturae, rotun-</td><td></td></tr><tr><td>dum ut caelum terraque ut media sit eaque sua vi nutuque</td><td></td></tr><tr><td>teneatur, sol ut eam circum feratur, ut accedat ad brumale</td><td></td></tr><tr><td>signum et inde sensim ascendat in diversam partem; ut</td><td></td></tr><tr><td>luna accessu et recessu [suo] solis lumen accipiat; ut eadem</td><td>10</td></tr><tr><td>spatia quinque stellae dispari motu cursuque conficiant.</td><td></td></tr><tr><td>Haec tantam habent vim, paulum ut immutata cohaerere</td><td>179.1</td></tr><tr><td>non possint, tantam pulchritudinem, ut nulla species ne</td><td></td></tr><tr><td>cogitari quidem possit ornatior. Referte nunc animum ad</td><td></td></tr><tr><td>hominum vel etiam ceterarum animantium formam et</td><td></td></tr><tr><td>figuram. Nullam partem corporis sine aliqua necessitate</td><td>5</td></tr><tr><td>adfictam totamque formam quasi perfectam reperietis arte,</td><td></td></tr><tr><td>non casu. Quid in eis arboribus? in quibus non truncus,</td><td></td></tr><tr><td>non rami, non folia sunt denique nisi ad suam retinendam </td><td></td></tr><tr><td>conservandamque naturam, nusquam tamen est ulla pars nisi</td><td></td></tr><tr><td>venusta. Linquamus naturam artisque videamus. Quid</td><td>180.1</td></tr><tr><td>tam in navigio necessarium quam latera, quam cavernae,</td><td></td></tr><tr><td>quam prora, quam puppis, quam antennae, quam vela,</td><td></td></tr><tr><td>quam mali? quae tamen hanc habent in specie venustatem,</td><td></td></tr><tr><td>ut non solum salutis, sed etiam voluptatis causa inventa</td><td>5</td></tr><tr><td>esse videantur. Columnae templa et porticus sustinent;</td><td></td></tr><tr><td>tamen habent non plus utilitatis quam dignitatis: Capitoli</td><td></td></tr><tr><td>fastigium illud et ceterarum aedium non venustas, sed</td><td></td></tr><tr><td>necessitas ipsa fabricata est; nam, cum esset habita ratio,</td><td></td></tr><tr><td>quem ad modum ex utraque tecti parte aqua delaberetur,</td><td>10</td></tr><tr><td>utilitatem templi fastigi dignitas consecuta est; ut, etiam si</td><td></td></tr><tr><td>in caelo Capitolium statueretur, ubi imber esse non posset,</td><td></td></tr><tr><td>nullam sine fastigio dignitatem habiturum fuisse videatur.</td><td></td></tr><tr><td>Hoc in omnibus item partibus orationis evenit, ut utilita-</td><td>181.1</td></tr><tr><td>tem ac prope necessitatem suavitas quaedam et lepos con-</td><td></td></tr><tr><td>sequatur; clausulas enim atque interpuncta verborum</td><td></td></tr><tr><td>animae interclusio atque angustiae spiritus attulerunt: id</td><td></td></tr><tr><td>inventum ita est suave, ut, si cui sit infinitus spiritus datus,</td><td>5</td></tr><tr><td>tamen eum perpetuare verba nolimus; id enim auribus</td><td></td></tr><tr><td>nostris gratum est [inventum], quod hominum lateribus non</td><td></td></tr><tr><td>tolerabile solum, sed etiam facile esse posset. Longissima</td><td>182.1</td></tr><tr><td>est igitur complexio verborum, quae volvi uno spiritu potest;</td><td></td></tr><tr><td>sed hic naturae modus est, artis alius. Nam cum sint</td><td></td></tr><tr><td>numeri plures, iambum et trochaeum frequentem segregat</td><td></td></tr><tr><td>ab oratore Aristoteles, Catule, vester, qui natura tamen</td><td>5</td></tr><tr><td>incurrunt ipsi in orationem sermonemque nostrum; sed</td><td></td></tr><tr><td>sunt insignes percussiones eorum numerorum et minuti</td><td></td></tr><tr><td>pedes. Qua re primum ad heroum nos [dactylici et ana-</td><td></td></tr><tr><td>paesti spondi pedem] invitat: in quo impune progredi licet </td><td></td></tr><tr><td>duo dumtaxat pedes aut paulo plus, ne plane in versum aut</td><td>10</td></tr><tr><td>similitudinem versus incidamus. &quot;Altae sunt geminae, qui-</td><td></td></tr><tr><td>bus.&quot; Hi tres [heroi] pedes in principia continuandorum</td><td></td></tr><tr><td>verborum satis decore cadunt. Probatur autem ab eodem</td><td>183.1</td></tr><tr><td>illo maxime paean, qui est duplex: nam aut a longa oritur,</td><td></td></tr><tr><td>quam tres breves consequuntur, ut haec verba &quot;desinite,</td><td></td></tr><tr><td>incipite, comprimite,&quot; aut a brevibus deinceps tribus, ex-</td><td></td></tr><tr><td>trema producta atque longa, sicut illa sunt &quot;domuerant,</td><td>5</td></tr><tr><td>sonipedes&quot;; atque illi philosopho ordiri placet a superiore</td><td></td></tr><tr><td>paeane, posteriore finire; est autem paean hic posterior non</td><td></td></tr><tr><td>syllabarum numero, sed aurium mensura, quod est acrius</td><td></td></tr><tr><td>iudicium et certius, par fere cretico, qui est ex longa et brevi</td><td></td></tr><tr><td>et longa: ut</td><td>10</td></tr><tr><td>    Quid petam praesidi, aut exsequar? quove nunc . . .</td><td></td></tr><tr><td>A quo numero exorsus est Fannius: &quot;si, Quirites, minas</td><td></td></tr><tr><td>illius.&quot; Hunc ille clausulis aptiorem putat, quas vult longa</td><td></td></tr><tr><td>plerumque syllaba terminari. Neque vero haec tam acrem</td><td>184.1</td></tr><tr><td>curam diligentiamque desiderant, quam est illa poetarum;</td><td></td></tr><tr><td>quos necessitas cogit et ipsi numeri ac modi sic verba versu</td><td></td></tr><tr><td>includere, ut nihil sit ne spiritu quidem minimo brevius aut</td><td></td></tr><tr><td>longius, quam necesse est. Liberior est oratio et plane, ut</td><td>5</td></tr><tr><td>dicitur, sic est vere soluta, non ut fugiat tamen aut erret, sed</td><td></td></tr><tr><td>ut sine vinculis sibi ipsa moderetur. Namque ego illud</td><td></td></tr><tr><td>adsentior Theophrasto, qui putat orationem, quae quidem</td><td></td></tr><tr><td>sit polita atque facta quodam modo, non astricte, sed re-</td><td></td></tr><tr><td>missius numerosam esse oportere. Etenim, sicut ille suspi-</td><td>185.1</td></tr><tr><td>catur, et ex istis modis, quibus hic usitatus versus efficitur,</td><td></td></tr><tr><td>post anapaestus, procerior quidam numerus, effloruit, inde</td><td></td></tr><tr><td>ille licentior et divitior fluxit dithyrambus, cuius membra </td><td></td></tr><tr><td>et pedes, ut ait idem, sunt in omni locupleti oratione diffusa;</td><td>5</td></tr><tr><td>et, si numerosum est in omnibus sonis atque vocibus, quod</td><td></td></tr><tr><td>habet quasdam impressiones et quod metiri possumus in-</td><td></td></tr><tr><td>tervallis aequalibus, recte genus hoc numerorum, dum</td><td></td></tr><tr><td>modo ne continui sint, in orationis laude ponitur. Nam</td><td></td></tr><tr><td>si rudis et impolita putanda est illa sine intervallis loqua-</td><td>10</td></tr><tr><td>citas perennis et profluens, quid est aliud causae cur repu-</td><td></td></tr><tr><td>dietur, nisi quod hominum auribus vocem natura modulatur</td><td></td></tr><tr><td>ipsa? Quod fieri, nisi inest numerus in voce, non potest.</td><td></td></tr><tr><td>Numerus autem in continuatione nullus est; distinctio et</td><td>186.1</td></tr><tr><td>aequalium aut saepe variorum intervallorum percussio</td><td></td></tr><tr><td>numerum conficit, quem in cadentibus guttis, quod inter-</td><td></td></tr><tr><td>vallis distinguuntur, notare possumus, in amni praecipitante</td><td></td></tr><tr><td>non possumus. Quod si continuatio verborum haec soluta</td><td>5</td></tr><tr><td>multo est aptior atque iucundior, si est articulis membrisque</td><td></td></tr><tr><td>distincta, quam si continuata ac producta, membra illa</td><td></td></tr><tr><td>modificata esse debebunt; quae si in extremo breviora</td><td></td></tr><tr><td>sunt, infringitur ille quasi verborum ambitus; sic enim has</td><td></td></tr><tr><td>orationis conversiones Graeci nominant. Qua re aut paria</td><td>10</td></tr><tr><td>esse debent posteriora superioribus, et extrema primis aut,</td><td></td></tr><tr><td>quod etiam est melius et iucundius, longiora. Atque haec</td><td>187.1</td></tr><tr><td>quidem ab eis philosophis, quos tu maxime diligis, Catule,</td><td></td></tr><tr><td>dicta sunt; quod eo saepius testificor, ut auctoribus laudan-</td><td></td></tr><tr><td>dis ineptiarum crimen effugiam.' 'Quarum tandem?'</td><td></td></tr><tr><td>inquit Catulus 'aut quid disputatione ista adferri potest</td><td>5</td></tr><tr><td>elegantius aut omnino dici subtilius?' 'At enim vereor,'</td><td>188.1</td></tr><tr><td>inquit Crassus 'ne haec aut difficiliora istis ad persequen-</td><td></td></tr><tr><td>dum esse videantur aut, quia non traduntur in vulgari ista</td><td></td></tr><tr><td>disciplina, nos ea maiora ac difficiliora videri velle vide- </td><td></td></tr><tr><td>amur.' Tum Catulus 'erras,' inquit 'Crasse, si aut me aut</td><td>5</td></tr><tr><td>horum quemquam putas a te haec opera cotidiana et</td><td></td></tr><tr><td>pervagata exspectare. Ista, quae dicis, dici volumus; neque</td><td></td></tr><tr><td>tam dici quam isto dici modo; neque tibi hoc pro me</td><td></td></tr><tr><td>solum, sed pro his omnibus sine ulla dubitatione respondeo.'</td><td></td></tr><tr><td>'Ego vero' inquit Antonius 'inveni iam, quem negaram in</td><td>189.1</td></tr><tr><td>eo, quem scripsi, libello me invenisse eloquentem. Sed eo</td><td></td></tr><tr><td>te ne laudandi quidem causa interpellavi, ne quid de hoc</td><td></td></tr><tr><td>tam exiguo sermonis tui tempore verbo uno meo deminuere-</td><td></td></tr><tr><td>tur.' 'Hanc igitur' Crassus inquit 'ad legem cum exer-</td><td>190.1</td></tr><tr><td>citatione tum stilo, qui et alia et hoc maxime ornat ac limat,</td><td></td></tr><tr><td>formanda nobis oratio est. Neque tamen hoc tanti laboris</td><td></td></tr><tr><td>est, quanti videtur, nec sunt haec rhythmicorum aut musi-</td><td></td></tr><tr><td>corum acerrima norma dirigenda; efficiendum est illud</td><td>5</td></tr><tr><td>modo nobis, ne fluat oratio, ne vagetur, ne insistat interius,</td><td></td></tr><tr><td>ne excurrat longius, ut membris distinguatur, ut conversiones</td><td></td></tr><tr><td>habeat absolutas. Neque semper utendum est perpetuitate</td><td></td></tr><tr><td>et quasi conversione verborum, sed saepe carpenda mem-</td><td></td></tr><tr><td>bris minutioribus oratio est, quae tamen ipsa membra sunt</td><td>10</td></tr><tr><td>numeris vincienda. Neque vos paean aut herous ille con-</td><td>191.1</td></tr><tr><td>turbet: ipsi occurrent orationi; ipsi, inquam, se offerent et</td><td></td></tr><tr><td>respondebunt non vocati. Consuetudo modo illa sit</td><td></td></tr><tr><td>scribendi atque dicendi, ut sententiae verbis finiantur</td><td></td></tr><tr><td>eorumque verborum iunctio nascatur ab proceris numeris</td><td>5</td></tr><tr><td>ac liberis, maxime heroo aut paeane priore aut cretico, sed</td><td></td></tr><tr><td>varie distincteque considat. Notatur enim maxime simili-</td><td></td></tr><tr><td>tudo in conquiescendo. Et, si primi et postremi [illi] pedes </td><td></td></tr><tr><td>sunt hac ratione servati, medii possunt latere, modo ne</td><td></td></tr><tr><td>circuitus ipse verborum sit aut brevior, quam aures ex-</td><td>10</td></tr><tr><td>spectent, aut longior, quam vires atque anima patiatur.</td><td></td></tr><tr><td>Clausulas autem diligentius etiam servandas esse arbitror</td><td>192.1</td></tr><tr><td>quam superiora, quod in eis maxime perfectio atque abso-</td><td></td></tr><tr><td>lutio iudicatur. Nam versus aeque prima et media et</td><td></td></tr><tr><td>extrema pars attenditur, qui debilitatur, in quacumque est</td><td></td></tr><tr><td>parte titubatum; in oratione autem pauci prima cernunt,</td><td>5</td></tr><tr><td>postrema plerique: quae quoniam apparent et intelleguntur,</td><td></td></tr><tr><td>varianda sunt, ne aut animorum iudiciis repudientur aut</td><td></td></tr><tr><td>aurium satietate. Duo enim aut tres fere sunt extremi</td><td>193.1</td></tr><tr><td>servandi et notandi pedes, si modo non breviora et praecisa</td><td></td></tr><tr><td>erunt superiora; quos aut chorios aut heroos aut alternos</td><td></td></tr><tr><td>esse oportebit aut in paeane illo posteriore, quem Aristoteles</td><td></td></tr><tr><td>probat, aut ei pari cretico. Horum vicissitudines efficient,</td><td>5</td></tr><tr><td>ut neque ei satientur, qui audient, fastidio similitudinis, nec</td><td></td></tr><tr><td>nos id, quod faciemus, opera dedita facere videamur.</td><td></td></tr><tr><td>Quod si Antipater ille Sidonius, quem tu probe, Catule,</td><td>194.1</td></tr><tr><td>meministi, solitus est versus hexametros aliosque variis</td><td></td></tr><tr><td>modis atque numeris fundere ex tempore tantumque homi-</td><td></td></tr><tr><td>nis ingeniosi ac memoris valuit exercitatio, ut, cum se mente</td><td></td></tr><tr><td>ac voluntate coniecisset in versum, verba sequerentur;</td><td>5</td></tr><tr><td>quanto id facilius in oratione, exercitatione et consuetudine</td><td></td></tr><tr><td>adhibita, consequemur! </td><td></td></tr>
        </table>