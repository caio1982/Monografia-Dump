<table>
          <script>targetHit=0;</script>
          <tr class="title first  date"><td>vii Kal<span class="snum">.</span> Febr<span class="snum">.</span> <span class="snum">49</span></td><td></td></tr><tr class="title last  "><td>&lt;CICERO ATTICO SAL.&gt;</td><td></td></tr><tr><td>Iam intellexi tuum aenigma; Oppios enim de Velia succones</td><td>7.13a.1.1</td></tr><tr><td>dices. in eo aestuavi diu. quo aperto reliqua patebant et cum</td><td></td></tr><tr><td>Terentiae summa congruebant. </td><td></td></tr><tr><td>  L. Caesarem vidi Minturnis a. d. <span class="caps">viii</span> Kal. Febr. mane cum</td><td>2.1</td></tr><tr><td>absurdissimis mandatis, non hominem sed scopas solutas, ut</td><td></td></tr><tr><td>id ipsum mihi ille videatur irridendi causa fecisse, qui tantis</td><td></td></tr><tr><td>de rebus huic mandata dederit; nisi forte non dedit et hic</td><td></td></tr><tr><td>sermone aliquo adrepto pro mandatis abusus est. </td><td>5</td></tr><tr><td>  Labienus, vir mea sententia magnus, Teanum venit a. d.</td><td>3.1</td></tr><tr><td><span class="caps">viiii</span> Kal. ibi Pompeium consulesque convenit. qui sermo</td><td></td></tr><tr><td>fuerit et quid actum sit scribam ad te cum certum sciam.</td><td></td></tr><tr><td>Pompeius a Teano Larinum versus profectus est a. d. <span class="caps">viii</span> Kal.;</td><td></td></tr><tr><td>eo die mansit Venafri. aliquantum animi videtur nobis</td><td>5</td></tr><tr><td>attulisse Labienus. sed ego nondum habeo quod ad te ex his</td><td></td></tr><tr><td>locis scribam; ista magis exspecto, quid illinc adferatur, quo</td><td></td></tr><tr><td>pacto de Labieno ferat, quid agat Domitius in Marsis, Iguvi</td><td></td></tr><tr><td>Thermus, P. Attius Cinguli, quae sit populi urbani voluntas, </td><td></td></tr><tr><td>quae tua coniectura de rebus futuris. haec velim crebro et</td><td>10</td></tr><tr><td>quid tibi de mulieribus nostris placeat et quid acturus ipse</td><td></td></tr><tr><td>sis scribas. </td><td></td></tr><tr><td>  Si scriberem ipse, longior epistula fuisset, sed dictavi pro-</td><td></td></tr><tr><td>pter lippitudinem.</td><td></td></tr>
        </table>