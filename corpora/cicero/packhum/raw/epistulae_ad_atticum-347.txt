v Kal .  Iun .   45 <CICERO ATTICO SAL.> Commodum ad te miseram Demean, cum Eros ad me venit. sed in eius epistula nihil erat novi nisi auctionem biduo. ab ea igitur, ut scribis, et velim confecto negotio Faberiano; quem quidem negat Eros hodie, cras mane putat. <a> te colendus est;  istae autem κολακεῖαι non longe absunt a scelere. te, ut spero, perendie.  Mi, sicunde potes, erues qui decem legati Mummio fuerint. Polybius non nominat. ego memini Albinum consularem et Sp. Mummium; videor audisse ex Hortensio Tuditanum. sed in Libonis annali  xiiii  annis post praetor est factus Tuditanus quam consul Mummius. non sane quadrat. volo aliquem Olympiae aut ubivis πολιτικὸν σύλλογον more Dicaearchi, familiaris tui.