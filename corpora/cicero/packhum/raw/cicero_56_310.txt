<table>
          <script>targetHit=0;</script>
          <tr class="title first last  "><td>CICERO SERVIO S.</td><td></td></tr><tr><td>Etsi libenter petere a te soleo si quid opus est meorum</td><td>13.28.1.1</td></tr><tr><td>cuipiam, tamen multo libentius gratias tibi ago, cum fecisti</td><td></td></tr><tr><td>aliquid commendatione mea, quod semper facis. incredibile</td><td></td></tr><tr><td>est enim quas mihi gratias omnes agant etiam mediocriter</td><td></td></tr><tr><td>a me tibi commendati. quae mihi omnia grata, sed de</td><td>5</td></tr><tr><td>L. Mescinio gratissimum. sic enim est mecum locutus te, ut</td><td></td></tr><tr><td>meas litteras legeris, statim procuratoribus suis pollicitum</td><td></td></tr><tr><td>esse omnia, multo vero plura et maiora fecisse. id igitur</td><td></td></tr><tr><td>(puto enim etiam atque etiam mihi dicendum esse) velim</td><td></td></tr><tr><td>existimes mihi te fecisse gratissimum. quod quidem hoc</td><td>2.1</td></tr><tr><td>vehementius laetor quod ex ipso Mescinio te video magnam</td><td></td></tr><tr><td>capturum voluptatem; est enim in eo cum virtus et probitas</td><td></td></tr><tr><td>et summum officium summaque observantia tum studia illa</td><td></td></tr><tr><td>nostra quibus antea delectabamur, nunc etiam vivimus. quod</td><td>5</td></tr><tr><td>reliquum est, velim augeas tua in eum beneficia omnibus</td><td></td></tr><tr><td>rebus quae te erunt dignae; sed &lt;sunt&gt; duo quae te nomi-</td><td></td></tr><tr><td>natim rogo: primum ut, si quid satis dandum erit amplius eo</td><td></td></tr><tr><td>nomine non peti, cures ut satis detur fide mea; deinde, cum</td><td></td></tr><tr><td>fere consistat hereditas in iis rebus quas avertit Oppia, quae</td><td>10</td></tr><tr><td>uxor Mindi fuit, adiuves ineasque rationem quem ad modum</td><td></td></tr><tr><td>ea mulier Romam perducatur. quod si putarit illa fore, ut</td><td></td></tr><tr><td>opinio nostra est, negotium conficiemus. hoc ut adsequamur te</td><td></td></tr><tr><td>vehementer etiam atque etiam rogo. </td><td></td></tr><tr><td>  Illud quod supra scripsi, id tibi confirmo in meque recipio,</td><td>3.1</td></tr><tr><td>te ea quae fecisti Mescini causa quaeque feceris ita bene</td><td></td></tr><tr><td>collocaturum ut ipse iudices homini te gratissimo iucundis-</td><td></td></tr><tr><td>simo benigne fecisse. volo enim ad id quod mea causa fecisti</td><td></td></tr><tr><td>hoc etiam accedere. </td><td>5</td></tr>
        </table>