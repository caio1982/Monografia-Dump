<table>
          <script>targetHit=0;</script>
          <tr class="title first  date"><td>Sext<span class="snum">.(?)</span> <span class="snum">46</span></td><td></td></tr><tr class="title last  "><td>M. CICERO S. D. M. MARCELLO</td><td></td></tr><tr><td>Neque monere te audeo, praestanti prudentia virum, nec</td><td>4.8.1.1</td></tr><tr><td>confirmare, maximi animi hominem unumque fortissimum,</td><td></td></tr><tr><td>consolari vero nullo modo. nam si ea quae acciderunt ita fers</td><td></td></tr><tr><td>ut audio, gratulari magis virtuti debeo quam consolari</td><td></td></tr><tr><td>dolorem tuum; sin te tanta mala rei publicae frangunt, non</td><td>5</td></tr><tr><td>ita abundo ingenio ut te consoler, cum ipse me non possim.</td><td></td></tr><tr><td>reliquum est igitur ut tibi me in omni re eum praebeam</td><td></td></tr><tr><td>praestemque et ad omnia quae tui velint ita sim praesto ut</td><td></td></tr><tr><td>me non solum omnia †debere tua causa sed causa† quoque</td><td></td></tr><tr><td>etiam quae non possim putem. </td><td>10</td></tr><tr><td>  Illud tamen vel tu me monuisse vel censuisse puta vel</td><td>2.1</td></tr><tr><td>propter benevolentiam tacere non potuisse, ut, quod ego</td><td></td></tr><tr><td>facio, tu quoque animum inducas, si sit aliqua res publica,</td><td></td></tr><tr><td>in ea te esse oportere iudicio hominum reque principem,</td><td></td></tr><tr><td>necessitate cedentem tempori; sin autem nulla sit, hunc</td><td>5</td></tr><tr><td>tamen aptissimum esse etiam ad exsulandum locum. si enim</td><td></td></tr><tr><td>libertatem sequimur, qui locus hoc dominatu vacat? sin</td><td></td></tr><tr><td>qualemcumque locum, quae est domestica sede iucundior?</td><td></td></tr><tr><td>sed, mihi crede, etiam is qui omnia tenet favet ingeniis,</td><td></td></tr><tr><td>nobilitatem vero et dignitates hominum, quantum ei res et</td><td>10</td></tr><tr><td>ipsius causa concedit, amplectitur. </td><td></td></tr><tr><td>  Sed plura quam statueram. redeo e&lt;r&gt;go ad unum</td><td></td></tr><tr><td>illud, me tuum esse; fore cum tuis, si modo erunt tui; si</td><td></td></tr><tr><td>minus, me certe in omnibus rebus satis nostrae coniunctioni</td><td></td></tr><tr><td>amorique facturum. </td><td>15</td></tr><tr><td>  Vale. </td><td></td></tr>
        </table>