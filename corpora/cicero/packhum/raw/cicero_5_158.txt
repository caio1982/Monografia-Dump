<table>
          <script>targetHit=0;</script>
          <tr><td>  Dicet aliquis: 'Quid? tu ista permagno aestimas?' Ego</td><td>2.4.13.1</td></tr><tr><td>vero ad meam rationem usumque meum non aestimo;</td><td></td></tr><tr><td>verum tamen a vobis ita arbitror spectari oportere, quanti</td><td></td></tr><tr><td>haec eorum iudicio qui studiosi sunt harum rerum aesti-</td><td></td></tr><tr><td>mentur, quanti venire soleant, quanti haec ipsa, si palam</td><td>5</td></tr><tr><td>libereque venirent, venire possent, denique ipse Verres </td><td></td></tr><tr><td>quanti aestimet. Numquam enim, si denariis <span class="caps">cccc</span> Cupidi-</td><td></td></tr><tr><td>nem illum putasset, commisisset ut propter eum in sermonem</td><td></td></tr><tr><td>hominum atque in tantam vituperationem veniret. Quis</td><td>14.1</td></tr><tr><td>vestrum igitur nescit quanti haec aestimentur? In auctione</td><td></td></tr><tr><td>signum aeneum non maximum HS <span class="caps"><span class="ovl">xl</span></span><span class="ovl"></span> venire non vidimus?</td><td></td></tr><tr><td>Quid? si velim nominare homines qui aut non minoris aut</td><td></td></tr><tr><td>etiam pluris emerint, nonne possum? Etenim qui modus</td><td>5</td></tr><tr><td>est in his rebus cupiditatis, idem est aestimationis; difficile</td><td></td></tr><tr><td>est finem facere pretio nisi libidini feceris. Video igitur</td><td></td></tr><tr><td>Heium neque voluntate neque difficultate aliqua temporis</td><td></td></tr><tr><td>nec magnitudine pecuniae adductum esse ut haec signa</td><td></td></tr><tr><td>venderet, teque ista simulatione emptionis vi, metu, imperio,</td><td>10</td></tr><tr><td>fascibus ab homine eo quem, una cum ceteris sociis, non</td><td></td></tr><tr><td>solum potestati tuae sed etiam fidei populus Romanus</td><td></td></tr><tr><td>commiserat eripuisse atque abstulisse. </td><td></td></tr><tr><td>  Quid mihi tam optandum, iudices, potest esse in hoc</td><td>15.1</td></tr><tr><td>crimine quam ut haec eadem dicat ipse Heius? Nihil pro-</td><td></td></tr><tr><td>fecto; sed ne difficilia optemus. Heius est Mamertinus;</td><td></td></tr><tr><td>Mamertina civitas istum publice communi consilio sola</td><td></td></tr><tr><td>laudat; omnibus iste ceteris Siculis odio est, ab his solis</td><td>5</td></tr><tr><td>amatur; eius autem legationis quae ad istum laudandum</td><td></td></tr><tr><td>missa est princeps est Heius—etenim est primus civitatis: ne</td><td></td></tr><tr><td>forte, dum publicis mandatis serviat, de privatis iniuriis re-</td><td></td></tr><tr><td>ticeat. Haec cum scirem et cogitarem, commisi tamen,</td><td>16.1</td></tr><tr><td>iudices, Heio; produxi prima actione, neque id tamen ullo</td><td></td></tr><tr><td>periculo feci. Quid enim poterat Heius respondere, si</td><td></td></tr><tr><td>esset improbus, si sui dissimilis? esse illa signa domi suae,</td><td></td></tr><tr><td>non esse apud Verrem? Qui poterat quicquam eius modi</td><td>5</td></tr><tr><td>dicere? Vt homo turpissimus esset impudentissimeque</td><td></td></tr><tr><td>mentiretur, hoc diceret, illa se habuisse venalia, eaque sese </td><td></td></tr><tr><td>quanti voluerit vendidisse. Homo domi suae nobilissimus,</td><td></td></tr><tr><td>qui vos de religione sua ac dignitate vere existimare maxime</td><td></td></tr><tr><td>vellet, primo dixit se istum publice laudare, quod sibi ita</td><td>10</td></tr><tr><td>mandatum esset; deinde neque se habuisse illa venalia</td><td></td></tr><tr><td>neque ulla condicione, si utrum vellet liceret, adduci um-</td><td></td></tr><tr><td>quam potuisse ut venderet illa quae in sacrario fuissent</td><td></td></tr><tr><td>a maioribus suis relicta et tradita. </td><td></td></tr>
        </table>