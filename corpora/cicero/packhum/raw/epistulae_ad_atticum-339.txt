iv Non .  Quint .(?)   45 <CICERO ATTICO SAL.> De Varrone non sine causa quid tibi placeat tam diligenter exquiro. occurrunt mihi quaedam. sed ea coram. te autem ἀσμεναίτατα intexo, faciamque id crebrius. proximis enim tuis litteris primum te id non nolle cognovi.  De Marcello scripserat ad me Cassius antea, τὰ κατὰ μέρος Servius. o rem acerbam!  Ad prima redeo. scripta nostra nusquam malo esse quam apud te, sed ea tum foras dari cum utrique nostrum videbitur. ego et librarios tuos culpa libero neque te accuso, et tamen aliud quiddam ad te scripseram, Caerelliam quaedam habere <quae a meis habere> non potuerit. Balbo quidem intellegebam sat faciendum fuisse; tantum nolebam aut obsoletum Bruto aut Balbo incohatum dari. Varroni, simul ac te videro, si tibi videbitur, mittam. quid autem dubitarim, cum videro te, scies.  Attributos quod appellas, valde probe. te de praedio Oviae exerceri moleste fero. de Bruto nostro perodiosum, sed vita fert. mulieres autem vix satis humane quae inimico animo s<e g>erant, cum <in> utraque officio pareat. Tullium scribam nihil fuit quod appellares; nam tibi mandassem si fuisset. nihil enim est apud eum positum nomine voti, sed est quiddam apud illum meum. id ego in hanc rem statui conferre. itaque et ego recte tibi dixi ubi esset et tibi ille recte negavit. sed hoc quoque  ipsum continuo adoriamur. lucum <in> hominibus non sane probo quod est desertior, sed habet εὐλογίαν. verum hoc quoque ut censueris, quippe qui omnia. ego ut constitui adero, atque utinam tu quoque eodem die! sin quid (multa enim), utique postridie. etenim coheredes, a quis sine te opprimi †militia† est.  Alteris iam litteris nihil ad me <de> Attica. sed id quidem in optima spe pono; illud accuso, non te sed illam, ne salutem quidem. at tu et illi et Piliae plurimam, nec me tamen irasci indicaris. epistulam Caesaris misi, si minus legisses.