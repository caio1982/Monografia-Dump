Ian .(?)   49  in Italia Q. CICERO TIRONI S. D. Magnae nobis est sollicitudini valetudo tua. nam tametsi qui veniunt ἀκίνδυνα μὲν χρονιώτερα δὲ nuntiant, tamen in magna consolatione ingens inest sollicitudo, si diutius nobis <a>futurus es, is cuius usum et suavitatem desiderando sentimus. ac tamen, quamquam videre te tota cogitatione cupio, tamen te penitus rogo ne te tam longae navigationi et viae per hiemem nisi bene firmum committas neve naviges nisi explorate. vix in ipsis tectis et oppidis frigus infirma  valetudine vitatur, nedum in mari et via sit facile abesse ab iniuria temporis. 'ψῦχος δὲ λεπτῷ χρωτὶ πολεμιώτατον', inquit Euripides. cui tu quantum credas nescio; ego certe singulos eius versus singula testimonia puto. effice, si me diligis, ut valeas et ut ad nos firmus ac valens quam primum venias.  Ama nos et vale. Quintus filius tibi salutem dicit.