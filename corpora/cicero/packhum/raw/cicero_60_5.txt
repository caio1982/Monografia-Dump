<table>
          <script>targetHit=0;</script>
          <tr><td>  Hunc propter subterque pedes quos diximus ante</td><td>34.120</td></tr><tr><td>Orioni' iacet leuipes Lepus. Hic fugit, ictus</td><td></td></tr><tr><td>horrificos metuens rostri tremebundus acuti:</td><td></td></tr><tr><td>nam Canis infesto sequitur uestigia cursu,</td><td></td></tr><tr><td>praecipitantem agitans; oriens iam denique paulo</td><td></td></tr><tr><td>&lt; * * * &gt;</td><td>124a</td></tr><tr><td>curriculum numquam defesso corpore sedans. </td><td>125</td></tr><tr><td>  At Canis ad caudam serpens prolabitur Argo,</td><td></td></tr><tr><td>conuexam prae se portans cum lumine puppim: </td><td></td></tr><tr><td>non aliae naues ut in alto ponere proras</td><td></td></tr><tr><td>ante solent, rostris Neptunia prata secantes,</td><td></td></tr><tr><td>sed conuersa retro caeli se per loca portat,</td><td>130</td></tr><tr><td>sicuti, cum coeptant tutos contingere portus,</td><td></td></tr><tr><td>obuertunt nauem magno cum pondere nautae</td><td></td></tr><tr><td>aduersamque trahunt optata ad litora puppim.</td><td></td></tr><tr><td>Sic conuersa uetus super aethera uertitur Argo,</td><td></td></tr><tr><td>atque usque a prora ad celsum sine lumine malum,</td><td>135</td></tr><tr><td>a malo ad puppim clara cum luce uidetur;</td><td></td></tr><tr><td>inde gubernaclum, disperso lumine fulgens,</td><td></td></tr><tr><td>clari posteriora Canis uestigia tundit. </td><td></td></tr><tr><td>  Exin semotam procul in tutoque locatam</td><td></td></tr><tr><td>Andromedam tamen explorans fera quaerere Pistrix</td><td>140</td></tr><tr><td>pergit, et usque sitam ualidas Aquilonis ad auras</td><td></td></tr><tr><td>caerula uestigat finita in partibus Austri. </td><td></td></tr><tr><td>Hanc Aries tegit et squamoso corpore Pisces</td><td></td></tr><tr><td>Fluminis inlustri tangentem corpore ripas. </td><td></td></tr><tr><td>  Namque etiam Eridanum cernes in parte locatum</td><td>145</td></tr><tr><td>caeli, funestum magnis cum uiribus amnem,</td><td></td></tr><tr><td>quem lacrimis maestae Phaethontis saepe sorores</td><td></td></tr><tr><td>sparserunt, letum maerenti uoce canentes.</td><td></td></tr><tr><td>Hunc Orionis sub laeua cernere planta</td><td></td></tr><tr><td>serpentem poteris, proceraque uincla uidebis</td><td>150</td></tr><tr><td>quae retinent Pisces caudarum a parte locata</td><td></td></tr><tr><td>Flumine mixta retro ad Pistricis terga reuerti.</td><td></td></tr><tr><td>Haec una stella nectuntur, quam iacit ex se</td><td></td></tr><tr><td>Pistricis spina eualida cum luce refulgens. </td><td></td></tr>
        </table>