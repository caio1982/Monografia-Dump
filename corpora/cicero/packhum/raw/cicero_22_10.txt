<table>
          <script>targetHit=0;</script>
          <tr><td>  Erat igitur in luctu senatus, squalebat civitas publico</td><td>32.1</td></tr><tr><td>consilio veste mutata, nullum erat Italiae municipium, nulla</td><td></td></tr><tr><td>colonia, nulla praefectura, nulla Romae societas vectigalium,</td><td></td></tr><tr><td>nullum conlegium aut concilium aut omnino aliquod com- </td><td></td></tr><tr><td>mune consilium quod tum non honorificentissime de mea</td><td>5</td></tr><tr><td>salute decrevisset: cum subito edicunt duo consules ut ad</td><td></td></tr><tr><td>suum vestitum senatores redirent. Quis umquam consul</td><td></td></tr><tr><td>senatum ipsius decretis parere prohibuit? Quis tyrannus</td><td></td></tr><tr><td>miseros lugere vetuit? Parumne est, Piso, ut omittam</td><td></td></tr><tr><td>Gabinium, quod tantum homines fefellisti ut neglegeres</td><td>10</td></tr><tr><td>auctoritatem senatus, optimi cuiusque consilia contemneres,</td><td></td></tr><tr><td>rem publicam proderes, consulare nomen adfligeres? Etiamne</td><td></td></tr><tr><td>edicere audebas ne maererent homines meam, suam, rei</td><td></td></tr><tr><td>publicae calamitatem, ne hunc suum dolorem veste signifi-</td><td></td></tr><tr><td>carent? Sive illa vestis mutatio ad luctum ipsorum sive ad</td><td>15</td></tr><tr><td>deprecandum valebat, quis umquam tam crudelis fuit qui</td><td></td></tr><tr><td>prohiberet quemquam aut sibi maerere aut ceteris suppli-</td><td></td></tr><tr><td>care? Quid? sua sponte homines in amicorum periculis</td><td>33.1</td></tr><tr><td>vestitum mutare non solent? Pro te ipso, Piso, nemone</td><td></td></tr><tr><td>mutabit? ne isti quidem quos legatos non modo nullo</td><td></td></tr><tr><td>senatus consulto, sed etiam repugnante senatu tibi tute</td><td></td></tr><tr><td>legasti? Ergo hominis desperati et proditoris rei publicae</td><td>5</td></tr><tr><td>casum lugebunt fortasse qui volent: civis florentissimi beni-</td><td></td></tr><tr><td>volentia bonorum et optime de salute patriae meriti peri-</td><td></td></tr><tr><td>culum, coniunctum cum periculo civitatis, lugere senatui</td><td></td></tr><tr><td>non licebit? Idemque consules, si appellandi sunt consules</td><td></td></tr><tr><td>quos nemo est quin non modo ex memoria sed etiam ex</td><td>10</td></tr><tr><td>fastis evellendos putet, pacto iam foedere provinciarum,</td><td></td></tr><tr><td>producti in circo Flaminio in contionem ab illa furia ac</td><td></td></tr><tr><td>peste patriae, maximo cum gemitu vestro, illa omnia quae</td><td></td></tr><tr><td>tum contra me contraque rem publicam &lt;agebantur&gt; voce ac</td><td></td></tr><tr><td>sententia sua comprobaverunt. </td><td>15</td></tr>
        </table>