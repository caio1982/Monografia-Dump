<table>
          <script>targetHit=0;</script>
          <tr><td>  Cum vero aestas summa esse coeperat, quod tempus</td><td>2.5.29.1</td></tr><tr><td>omnes Siciliae semper praetores in itineribus consumere</td><td></td></tr><tr><td>consuerunt, propterea quod tum putant obeundam esse</td><td></td></tr><tr><td>maxime provinciam, cum in areis frumenta sunt, quod et</td><td></td></tr><tr><td>familiae congregantur et magnitudo serviti perspicitur et</td><td>5</td></tr><tr><td>labor operis maxime offendit, frumenti copia commonet,</td><td></td></tr><tr><td>tempus anni non impedit: tum, inquam, cum concursant</td><td></td></tr><tr><td>ceteri praetores, iste novo quodam genere imperator pul-</td><td></td></tr><tr><td>cherrimo Syracusarum loco stativa sibi castra faciebat.</td><td></td></tr><tr><td>Nam in ipso aditu atque ore portus, ubi primum ex alto</td><td>30.1</td></tr><tr><td>sinus ab litore ad urbem inflectitur, tabernacula carbaseis</td><td></td></tr><tr><td>intenta velis conlocabat. Huc ex illa domo praetoria, quae</td><td></td></tr><tr><td>regis Hieronis fuit, sic emigrabat ut eum per illos dies nemo</td><td></td></tr><tr><td>extra illum locum videre posset. In eum autem ipsum</td><td>5</td></tr><tr><td>locum aditus erat nemini, nisi qui aut socius aut minister </td><td></td></tr><tr><td>libidinis esse posset. Huc omnes mulieres, quibuscum iste</td><td></td></tr><tr><td>consuerat, conveniebant, quarum incredibile est quanta</td><td></td></tr><tr><td>multitudo fuerit Syracusis; huc homines digni istius ami-</td><td></td></tr><tr><td>citia, digni vita illa conviviisque veniebant. Inter eius</td><td>10</td></tr><tr><td>modi viros et mulieres adulta aetate filius versabatur, ut</td><td></td></tr><tr><td>eum, etiamsi natura a parentis similitudine abriperet, con-</td><td></td></tr><tr><td>suetudo tamen ac disciplina patris similem esse cogeret.</td><td></td></tr><tr><td>Huc Tertia illa perducta per dolum atque insidias ab Rhodio</td><td>31.1</td></tr><tr><td>tibicine maximas in istius castris effecisse dicitur turbas, cum</td><td></td></tr><tr><td>indigne pateretur uxor Cleomenis Syracusani, nobilis mulier,</td><td></td></tr><tr><td>itemque uxor Aeschrionis, honesto loco nata, in conventum</td><td></td></tr><tr><td>suum mimi Isidori filiam venisse. Iste autem Hannibal,</td><td>5</td></tr><tr><td>qui in suis castris virtute putaret oportere non genere cer-</td><td></td></tr><tr><td>tari, sic hanc Tertiam dilexit ut eam secum ex provincia</td><td></td></tr><tr><td>deportaret. Ac per eos dies, cum iste cum pallio purpureo</td><td></td></tr><tr><td>talarique tunica versaretur in conviviis muliebribus, non</td><td></td></tr><tr><td>offendebantur homines neque moleste ferebant abesse a</td><td>10</td></tr><tr><td>foro magistratum, non ius dici, non iudicia fieri; locum</td><td></td></tr><tr><td>illum litoris percrepare totum mulierum vocibus cantuque</td><td></td></tr><tr><td>symphoniae, in foro silentium esse summum causarum</td><td></td></tr><tr><td>atque iuris, non ferebant homines moleste; non enim ius</td><td></td></tr><tr><td>abesse videbatur a foro neque iudicia, sed vis et crudelitas</td><td>15</td></tr><tr><td>et bonorum acerba et indigna direptio. </td><td></td></tr>
        </table>