<table>
          <script>targetHit=0;</script>
          <tr><td>  Et primum de ipsa definitione dicatur. Definitio</td><td>26.4</td></tr><tr><td>est oratio quae id quod definitur explicat quid sit.</td><td>5</td></tr><tr><td>Definitionum autem duo genera prima: unum</td><td></td></tr><tr><td>earum rerum quae sunt, alterum earum quae intel-</td><td></td></tr><tr><td>leguntur. Esse ea dico quae cerni tangique possunt,</td><td>27.1</td></tr><tr><td>ut fundum aedes, parietem stillicidium, mancipium</td><td></td></tr><tr><td>pecudem, supellectilem penus et cetera; quo ex</td><td></td></tr><tr><td>genere quaedam interdum vobis definienda sunt.</td><td></td></tr><tr><td>Non esse rursus ea dico quae tangi demonstrarive</td><td>5</td></tr><tr><td>non possunt, cerni tamen animo atque intellegi</td><td></td></tr><tr><td>possunt, ut si usus capionem, si tutelam, si gentem, </td><td></td></tr><tr><td>si agnationem definias, quarum rerum nullum subest</td><td></td></tr><tr><td>corpus, est tamen quaedam conformatio insignita et</td><td></td></tr><tr><td>impressa intellegentia, quam notionem voco. Ea</td><td>10</td></tr><tr><td>saepe in argumentando definitione explicanda est. </td><td></td></tr><tr><td>  Atque etiam definitiones aliae sunt partitionum</td><td>28.1</td></tr><tr><td>aliae divisionum; partitionum, cum res ea quae</td><td></td></tr><tr><td>proposita est quasi in membra discerpitur, ut si quis</td><td></td></tr><tr><td>ius civile dicat id esse quod in legibus, senatus</td><td></td></tr><tr><td>consultis, rebus iudicatis, iuris peritorum auctoritate,</td><td>5</td></tr><tr><td>edictis magistratuum, more, aequitate consistat.</td><td></td></tr><tr><td>Divisionum autem definitio formas omnis com-</td><td></td></tr><tr><td>plectitur quae sub eo genere sunt quod definitur hoc</td><td></td></tr><tr><td>modo: Abalienatio est eius rei quae mancipi est</td><td></td></tr><tr><td>aut traditio alteri nexu aut in iure cessio inter quos</td><td>10</td></tr><tr><td>ea iure civili fieri possunt. </td><td></td></tr><tr><td>  Sunt etiam alia genera definitionum, sed ad</td><td></td></tr><tr><td>huius libri institutum illa nihil pertinent; tantum</td><td></td></tr><tr><td>est dicendum qui sit definitionis modus. Sic igitur</td><td>29.1</td></tr><tr><td>veteres praecipiunt: cum sumpseris ea quae sint</td><td></td></tr><tr><td>ei rei quam definire velis cum aliis communia, usque</td><td></td></tr><tr><td>eo persequi, dum proprium efficiatur, quod nullam</td><td></td></tr><tr><td>in aliam rem transferri possit. Ut haec: Hereditas</td><td>5</td></tr><tr><td>est pecunia. Commune adhuc; multa enim genera </td><td></td></tr><tr><td>pecuniae. Adde quod sequitur: quae morte alicuius</td><td></td></tr><tr><td>ad quempiam pervenit. Nondum est definitio;</td><td></td></tr><tr><td>multis enim modis sine hereditate teneri pecuniae</td><td></td></tr><tr><td>mortuorum possunt. Unum adde verbum: iure;</td><td>10</td></tr><tr><td>iam a communitate res diiuncta videbitur, ut sit</td><td></td></tr><tr><td>explicata definitio sic: Hereditas est pecunia quae</td><td></td></tr><tr><td>morte alicuius ad quempiam pervenit iure. Non-</td><td></td></tr><tr><td>dum est satis; adde: nec ea aut legata testamento</td><td></td></tr><tr><td>aut possessione retenta; confectum est. Itemque:</td><td>15</td></tr><tr><td>Gentiles sunt inter se qui eodem nomine sunt. Non</td><td></td></tr><tr><td>est satis. Qui ab ingenuis oriundi sunt. Ne id</td><td></td></tr><tr><td>quidem satis est. Quorum maiorum nemo servitutem</td><td></td></tr><tr><td>servivit. Abest etiam nunc. Qui capite non sunt</td><td></td></tr><tr><td>deminuti. Hoc fortasse satis est. Nihil enim video</td><td>20</td></tr><tr><td>Scaevolam pontificem ad hanc definitionem addidisse.</td><td></td></tr><tr><td>Atque haec ratio valet in utroque genere definitionum,</td><td></td></tr><tr><td>sive id quod est, sive id quod intellegitur definiendum</td><td></td></tr><tr><td>est. </td><td></td></tr>
        </table>