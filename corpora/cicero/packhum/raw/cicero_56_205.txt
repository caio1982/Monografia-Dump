<table>
          <script>targetHit=0;</script>
          <tr class="title first  date"><td>Mai<span class="snum">.</span> <span class="snum">43</span> Romae</td><td></td></tr><tr class="title last  "><td>CICERO S. D. FURNIO</td><td></td></tr><tr><td>Si interest, id quod homines arbitrantur, rei publicae te, ut</td><td>10.25.1.1</td></tr><tr><td>instituisti atque fecisti, navare operam rebusque maximis</td><td></td></tr><tr><td>quae ad exstinguendas reliquias belli pertinent interesse,</td><td></td></tr><tr><td>nihil videris melius neque laudabilius neque honestius facere</td><td></td></tr><tr><td>posse, istamque operam tuam, navitatem, animum in rem</td><td>5</td></tr><tr><td>publicam celeritati praeturae anteponendam censeo. nolo</td><td></td></tr><tr><td>enim te ignorare quantam laudem consecutus sis; mihi crede,</td><td></td></tr><tr><td>proximam Planco, idque ipsius Planci testimonio, praeterea</td><td></td></tr><tr><td>fama sententiaque omnium. </td><td></td></tr><tr><td>  Quam ob rem, si quid operis tibi etiam nunc restat, id</td><td>2.1</td></tr><tr><td>maximo opere censeo persequendum; quid enim honestius,</td><td></td></tr><tr><td>aut quid honesto anteponendum? sin autem satis factum</td><td></td></tr><tr><td>officio, rei publicae satis factum putas, celeriter ad comitia,</td><td></td></tr><tr><td>quoniam mature futura sunt, veniendum censeo, dum modo</td><td>5</td></tr><tr><td>ne haec ambitiosa festinatio aliquid imminuat eius gloriae</td><td></td></tr><tr><td>quam consecuti sumus. multi clarissimi viri, cum rei publicae</td><td></td></tr><tr><td>darent operam, annum petitionis suae non obierunt. quod</td><td></td></tr><tr><td>eo facilius nobis est quod non est annus hic tibi destinatus,</td><td></td></tr><tr><td>ut, si aedilis fuisses, post biennium tuus annus esset. nunc</td><td>10</td></tr><tr><td>nihil praetermittere videbere usitati et quasi legitimi</td><td></td></tr><tr><td>temporis ad petendum. video autem Planco consule, etsi</td><td></td></tr><tr><td>etiam sine eo rationes expeditas haberes, tamen splendi-</td><td></td></tr><tr><td>diorem petitionem tuam, si modo ista ex sententia confecta</td><td></td></tr><tr><td>essent. </td><td>15</td></tr><tr><td>  Omnino plura me scribere, cum tuum tantum consilium </td><td>3.1</td></tr><tr><td>iudiciumque sit, non ita necesse arbitrabar; sed tamen</td><td></td></tr><tr><td>sententiam meam tibi ignotam esse nolebam. cuius est haec</td><td></td></tr><tr><td>summa, ut omnia te metiri dignitate malim quam ambitione</td><td></td></tr><tr><td>maioremque fructum ponere in perpetuitate laudis quam in</td><td>5</td></tr><tr><td>celeritate praeturae. haec eadem locutus sum domi meae</td><td></td></tr><tr><td>adhibito Quinto, fratre meo, et Caecina et Calvisio,</td><td></td></tr><tr><td>studiosissimis tui, cum Dardanus, libertus tuus, interesset.</td><td></td></tr><tr><td>omnibus probari videbatur oratio mea; sed tu optime</td><td></td></tr><tr><td>iudicabis.</td><td>10</td></tr>
        </table>