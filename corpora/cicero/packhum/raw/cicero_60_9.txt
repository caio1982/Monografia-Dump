<table>
          <script>targetHit=0;</script>
          <tr><td>  Alter ab infernis Austri conuertitur auris.</td><td>34.272</td></tr><tr><td>[Arquitenens umeris conititur; illa recedens]</td><td>272a</td></tr><tr><td>Distribuens medium subter secat hic Capricornum</td><td>273</td></tr><tr><td>atque pedes gelidum riuum fundentis Aquari,</td><td></td></tr><tr><td>caeruleaeque feram caudam Pistricis, et illum</td><td>275</td></tr><tr><td>fulgentem Leporem, inde pedes Canis, et simul amplam</td><td></td></tr><tr><td>Argolicam retinet claro cum lumine Nauem,</td><td></td></tr><tr><td>tergaque Centauri atque Nepai portat acumen;</td><td></td></tr><tr><td>inde Sagittari deflexum possidet arcum.</td><td></td></tr><tr><td>Hunc a clarisonis auris Aquilonis ad Austrum</td><td>280</td></tr><tr><td>cedens postremum tangit rota feruida solis:</td><td></td></tr><tr><td>exinde in superas, brumali tempore, flexu</td><td></td></tr><tr><td>se recipit sedes; huic orbi quinque tributae</td><td></td></tr><tr><td>nocturnae partes, supera tres luce dicantur. </td><td></td></tr><tr><td>  Hosce inter mediam partem retinere uidetur</td><td>285</td></tr><tr><td>tantus, quantus erat conlucens Lacteus orbis,</td><td></td></tr><tr><td>in quo autumnali atque iterum sol lumine uerno</td><td></td></tr><tr><td>exaequat spatium lucis cum tempore noctis.</td><td></td></tr><tr><td>Hunc retinens Aries sublucet corpore toto,</td><td></td></tr><tr><td>atque genu flexo Taurus conititur; ingens</td><td>290</td></tr><tr><td>Orion claro contingens pectore fertur; </td><td></td></tr><tr><td>Hydra tenet flexu, Creterra et Coruus adhaerent</td><td></td></tr><tr><td>et paucae &lt;e&gt; Chelis stellae; simul Anguitenentis</td><td></td></tr><tr><td>sunt genua et summi Iouis Ales nuntius instat;</td><td></td></tr><tr><td>propter Equus capite et ceruicum lumine tangit.</td><td>295</td></tr><tr><td>Hosce aequo spatio deuinctos sustinet axis,</td><td></td></tr><tr><td>per medios summo caeli de uertice tranans. </td><td></td></tr><tr><td>  Ille autem claro quartus cum lumine circus</td><td></td></tr><tr><td>partibus extremis extremos continet orbis</td><td></td></tr><tr><td>et simul a medio media de parte secatur,</td><td>300</td></tr><tr><td>atque obliquus in his nitens cum lumine fertur;</td><td></td></tr><tr><td>ut nemo, cui sancta manu doctissima Pallas</td><td></td></tr><tr><td>sollertem ipsa dedit fabricae rationibus artem,</td><td></td></tr><tr><td>tam tornare cate contortos possiet orbis</td><td></td></tr><tr><td>quam sunt in caelo diuino numine flexi,</td><td>305</td></tr><tr><td>terram cingentes, ornantes lumine mundum,</td><td></td></tr><tr><td>culmine transuerso retinentes sidera fulta. </td><td></td></tr>
        </table>