<table>
          <script>targetHit=0;</script>
          <tr><td>  An tibi unius anni aut bienni ratio fuit habenda, salus</td><td>2.3.43.1</td></tr><tr><td>provinciae, commoda rei frumentariae, ratio rei publicae in</td><td></td></tr><tr><td>posteritatem fuit neglegenda? Cum rem ita constitutam</td><td></td></tr><tr><td>accepisses ut et populo Romano satis frumenti ex Sicilia</td><td></td></tr><tr><td>suppeditaretur et aratoribus tamen arare atque agros colere</td><td>5</td></tr><tr><td>expediret, quid effecisti, quid adsecutus es? Vt populo</td><td></td></tr><tr><td>Romano nescio quid te praetore ad decumas accederet,</td><td></td></tr><tr><td>deserendas arationes relinquendasque curasti. Successit</td><td></td></tr><tr><td>tibi L. Metellus. Tu innocentior quam Metellus? tu</td><td></td></tr><tr><td>laudis et honoris cupidior? Tibi enim consulatus quaere-</td><td>10</td></tr><tr><td>batur, Metello paternus honos et avitus neglegebatur. Multo</td><td></td></tr><tr><td>minoris vendidit non modo quam tu, sed etiam quam qui</td><td></td></tr><tr><td>ante te vendiderunt. Quaero, si ipse excogitare non</td><td></td></tr><tr><td>potuerat quem ad modum quam plurimo venderet, ne tua</td><td></td></tr><tr><td>quidem recentia proximi praetoris vestigia persequi poterat,</td><td>15</td></tr><tr><td>ut tuis praeclaris abs te principe inventis et excogitatis</td><td></td></tr><tr><td>edictis atque institutis uteretur? Ille vero tum se minime</td><td>44.1</td></tr><tr><td>Metellum fore putavit si te ulla in re imitatus esset; qui ab</td><td></td></tr><tr><td>urbe Roma, quod nemo umquam post hominum memoriam</td><td></td></tr><tr><td>fecit, cum sibi in provinciam proficiscendum putaret, litteras </td><td></td></tr><tr><td>ad Siciliae civitates miserit, per quas hortatur et rogat ut</td><td>5</td></tr><tr><td>arent, ut serant. In beneficio praetor hoc petit aliquanto</td><td></td></tr><tr><td>ante adventum suum et simul ostendit se lege Hieronica</td><td></td></tr><tr><td>venditurum, hoc est in omni ratione decumarum nihil istius</td><td></td></tr><tr><td>simile facturum. Atque haec non cupiditate aliqua scribit</td><td></td></tr><tr><td>inductus ut in alienam provinciam mittat litteras ante</td><td>10</td></tr><tr><td>tempus, sed consilio, ne, si tempus sationis praeterisset,</td><td></td></tr><tr><td>granum ex provincia Sicilia nullum haberemus. Cognoscite</td><td>45.1</td></tr><tr><td>Metelli litteras. Recita. <span class="caps">Epistvla L. Metelli.</span> </td><td></td></tr><tr><td>  Hae litterae, iudices, L. Metelli, quas audistis, hoc</td><td></td></tr><tr><td>quantum est ex Sicilia frumenti hornotini exaraverunt:</td><td></td></tr><tr><td>glebam commosset in agro decumano Siciliae nemo, si</td><td>5</td></tr><tr><td>Metellus hanc epistulam non misisset. Quid? Metello</td><td></td></tr><tr><td>divinitus hoc venit in mentem an ab Siculis, qui Romam</td><td></td></tr><tr><td>frequentissimi convenerant, negotiatoribusque Siciliae doctus</td><td></td></tr><tr><td>est? quorum quanti conventus ad Marcellos, antiquissimos</td><td></td></tr><tr><td>Siciliae patronos, quanti ad Cn. Pompeium tum consulem</td><td>10</td></tr><tr><td>designatum, ceterosque illius provinciae necessarios fieri</td><td></td></tr><tr><td>soliti sint, quis ignorat? quod quidem, iudices, nullo</td><td></td></tr><tr><td>umquam de homine factum est, ut absens accusaretur ab</td><td></td></tr><tr><td>iis palam quorum in bona liberosque summum imperium</td><td></td></tr><tr><td>potestatemque haberet. Tanta vis erat iniuriarum ut</td><td>15</td></tr><tr><td>homines quidvis perpeti quam non de istius improbitate</td><td></td></tr><tr><td>deplorare et conqueri mallent. Quas litteras cum ad</td><td>46.1</td></tr><tr><td>omnis civitates prope suppliciter misisset Metellus,</td><td></td></tr><tr><td>tamen antiquum modum sationis nulla ex parte adsequi</td><td></td></tr><tr><td>potuit; diffugerant enim permulti, id quod ostendam,</td><td></td></tr><tr><td>nec solum arationes sed etiam sedes suas patrias istius</td><td>5</td></tr><tr><td>iniuriis exagitati reliquerant.  </td><td></td></tr>
        </table>