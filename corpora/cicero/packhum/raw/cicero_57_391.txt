<table>
          <script>targetHit=0;</script>
          <tr class="title first last  "><td>CICERO DOLABELLAE COS. SVO SAL.</td><td></td></tr><tr><td>Etsi contentus eram, mi Dolabella, tua gloria satisque ex ea</td><td>14.17a.1.1</td></tr><tr><td>magnam laetitiam voluptatemque capiebam, tamen non</td><td></td></tr><tr><td>possum non confiteri cumulari me maximo gaudio quod vulgo</td><td></td></tr><tr><td>hominum opinio socium me ascribat tuis laudibus. neminem</td><td></td></tr><tr><td>conveni (convenio autem cottidie plurimos. sunt enim permulti</td><td>5</td></tr><tr><td>optimi viri qui valetudinis causa in haec loca veniant; praeterea</td><td></td></tr><tr><td>ex municipiis frequentes necessarii mei) quin omnes, cum te</td><td></td></tr><tr><td>summis laudibus ad caelum extulerunt, mihi continuo maximas</td><td></td></tr><tr><td>gratias agant. negant enim se dubitare quin tu meis praeceptis</td><td></td></tr><tr><td>et consiliis obtemperans praestantissimum te civem et singu-</td><td>10</td></tr><tr><td>larem consulem praebeas.  </td><td></td></tr><tr><td>  Quibus ego quamquam verissime possum respondere te quae</td><td>2.1</td></tr><tr><td>facias tuo iudicio et tua sponte facere nec cuiusquam egere</td><td></td></tr><tr><td>consilio, tamen neque plane adsentior, ne imminuam tuam</td><td></td></tr><tr><td>laudem si omnis a meis consiliis profecta videatur, neque valde</td><td></td></tr><tr><td>nego; sum enim avidior etiam quam satis est gloriae. et tamen</td><td>5</td></tr><tr><td>non alienum est dignitate tua, quod ipsi Agamemnoni, regum</td><td></td></tr><tr><td>regi, fuit honestum, habere aliquem in consiliis capiendis</td><td></td></tr><tr><td>Nestorem, mihi vero gloriosum te iuvenem consulem florere</td><td></td></tr><tr><td>laudibus quasi alumnum disciplinae meae. </td><td></td></tr><tr><td>  L. quidem Caesar, cum ad eum aegrotum Neapolim venis-</td><td>3.1</td></tr><tr><td>sem, quamquam erat oppressus totius corporis doloribus,</td><td></td></tr><tr><td>tamen, ante quam me plane salutavit, 'o mi Cicero' inquit,</td><td></td></tr><tr><td>'gratulor tibi cum tantum vales apud Dolabellam quantum si</td><td></td></tr><tr><td>ego apud sororis filium valerem, iam salvi esse possemus.</td><td>5</td></tr><tr><td>Dolabellae vero tuo et gratulor et gratias ago, quem quidem</td><td></td></tr><tr><td>post te consulem solum possumus vere consulem dicere.'</td><td></td></tr><tr><td>deinde multa de facto ac de re gesta tua; nihil magnificentius,</td><td></td></tr><tr><td>nihil praeclarius actum umquam, nihil rei publicae salutarius.</td><td></td></tr><tr><td>atque haec una vox omnium est. </td><td>10</td></tr><tr><td>  A te autem peto ut me hanc quasi falsam hereditatem alienae</td><td>4.1</td></tr><tr><td>gloriae sinas cernere meque aliqua ex parte in societatem tuarum</td><td></td></tr><tr><td>laudum venire patiare. quamquam, mi Dolabella (haec enim</td><td></td></tr><tr><td>iocatus sum), libentius omnis meas, si modo sunt aliquae meae,</td><td></td></tr><tr><td>laudes ad te transfuderim quam aliquam partem exhauserim ex</td><td>5</td></tr><tr><td>tuis. nam cum te semper tantum dilexerim quantum tu intel-</td><td></td></tr><tr><td>legere potuisti, tum his tuis factis sic incensus sum ut nihil</td><td></td></tr><tr><td>umquam in amore fuerit ardentius. nihil est enim, mihi crede,</td><td></td></tr><tr><td>virtute formosius, nihil pulchrius, nihil amabilius. semper </td><td>5.1</td></tr><tr><td>amavi, ut scis, M. Brutum propter eius summum ingenium,</td><td></td></tr><tr><td>suavissimos mores, singularem probitatem atque constantiam;</td><td></td></tr><tr><td>tamen Idibus Martiis tantum accessit ad amorem ut mirarer</td><td></td></tr><tr><td>locum fuisse augendi in eo quod mihi iam pridem cumulatum</td><td>5</td></tr><tr><td>etiam videbatur. quis erat qui putaret ad eum amorem quem</td><td></td></tr><tr><td>erga te habebam posse aliquid accedere? tantum accessit ut mihi</td><td></td></tr><tr><td>nunc denique amare videar, antea dilexisse. </td><td></td></tr><tr><td>  Qua re quid est quod ego te horter ut dignitati et gloriae</td><td>6.1</td></tr><tr><td>servias? proponam tibi claros viros, quod facere solent qui</td><td></td></tr><tr><td>hortantur? neminem habeo clariorem quam te ipsum. te</td><td></td></tr><tr><td>imitere oportet, tecum ipse certes. ne licet quidem tibi iam</td><td>7.1</td></tr><tr><td>tantis rebus gestis non tui similem esse. quod cum ita sit,</td><td></td></tr><tr><td>hortatio non est necessaria, gratulatione magis utendum est.</td><td></td></tr><tr><td>contigit enim tibi, quod haud scio an nemini, ut summa severitas</td><td></td></tr><tr><td>animadversionis non modo non invidiosa sed etiam popularis</td><td>5</td></tr><tr><td>esset et cum bonis omnibus tum infimo cuique gratissima. hoc</td><td></td></tr><tr><td>si tibi fortuna quadam contigisset, gratularer felicitati tuae, sed</td><td></td></tr><tr><td>contigit magnitudine cum animi tum etiam ingeni atque con-</td><td></td></tr><tr><td>sili. legi enim contionem tuam. nihil illa sapientius; ita pede-</td><td></td></tr><tr><td>temptim et gradatim tum accessus a te ad causam facti, tum</td><td>10</td></tr><tr><td>recessus, ut res ipsa maturitatem tibi animadvertendi omnium</td><td></td></tr><tr><td>concessu daret. </td><td></td></tr><tr><td>  Liberasti igitur et urbem periculo et civitatem metu neque</td><td>8.1</td></tr><tr><td>solum ad tempus maximam utilitatem attulisti sed etiam ad</td><td></td></tr><tr><td>exemplum. quo facto intellegere debes in te positam esse rem</td><td></td></tr><tr><td>publicam tibique non modo tuendos sed etiam ornandos esse</td><td></td></tr><tr><td>illos viros a quibus initium libertatis profectum est. sed his de </td><td>5</td></tr><tr><td>rebus coram plura, prope diem ut spero. tu, quoniam rem</td><td></td></tr><tr><td>publicam nosque conservas, fac ut diligentissime te ipsum, mi</td><td></td></tr><tr><td>Dolabella, custodias.</td><td></td></tr>
        </table>