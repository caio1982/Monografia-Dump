<table>
          <script>targetHit=0;</script>
          <tr><td>  His igitur finibus utendum arbitror, ut, cum emen-</td><td>61.1</td></tr><tr><td>dati mores amicorum sint, tum sit inter eos omnium</td><td></td></tr><tr><td>rerum, consiliorum, voluntatum sine ulla exceptione</td><td></td></tr><tr><td>communitas, ut, etiamsi qua fortuna acciderit ut minus </td><td></td></tr><tr><td>iustae amicorum voluntates adiuvandae sint, in quibus</td><td>5</td></tr><tr><td>eorum aut caput agatur aut fama, declinandum de via</td><td></td></tr><tr><td>sit, modo ne summa turpitudo sequatur; est enim,</td><td></td></tr><tr><td>quatenus amicitiae dari venia possit. Nec vero negle-</td><td></td></tr><tr><td>genda est fama, nec mediocre telum ad res gerendas</td><td></td></tr><tr><td>existimare oportet benivolentiam civium; quam blan-</td><td>10</td></tr><tr><td>ditiis et adsentando colligere turpe est; virtus, quam</td><td></td></tr><tr><td>sequitur caritas, minime repudianda est. Sed (saepe</td><td>62.1</td></tr><tr><td>enim redeo ad Scipionem, cuius omnis sermo erat de</td><td></td></tr><tr><td>amicitia) querebatur, quod omnibus in rebus homines</td><td></td></tr><tr><td>diligentiores essent; capras et oves quot quisque ha-</td><td></td></tr><tr><td>beret, dicere posse, amicos quot haberet, non posse</td><td>5</td></tr><tr><td>dicere, et in illis quidem parandis adhibere curam, in</td><td></td></tr><tr><td>amicis eligendis neglegentis esse nec habere quasi</td><td></td></tr><tr><td>signa quaedam et notas, quibus eos, qui ad amicitias</td><td></td></tr><tr><td>essent idonei, iudicarent. Sunt igitur firmi et stabiles</td><td></td></tr><tr><td>et constantes eligendi; cuius generis est magna pe-</td><td>10</td></tr><tr><td>nuria. Et iudicare difficile est sane nisi expertum;</td><td></td></tr><tr><td>experiendum autem est in ipsa amicitia. Ita prae-</td><td></td></tr><tr><td>currit amicitia iudicium tollitque experiendi potesta-</td><td></td></tr><tr><td>tem. Est igitur prudentis sustinere ut cursum, sic</td><td>63.1</td></tr><tr><td>impetum benivolentiae, †quo utamur quasi equis</td><td></td></tr><tr><td>temptatis, sic amicitia ex aliqua parte periclitatis</td><td></td></tr><tr><td>moribus amicorum. Quidam saepe in parva pecunia</td><td></td></tr><tr><td>perspiciuntur quam sint leves, quidam autem, quos</td><td>5</td></tr><tr><td>parva movere non potuit, cognoscuntur in magna. Sin</td><td></td></tr><tr><td>erunt aliqui reperti, qui pecuniam praeferre amicitiae</td><td></td></tr><tr><td>sordidum existiment, ubi eos inveniemus, qui honores,</td><td></td></tr><tr><td>magistratus, imperia, potestates, opes amicitiae non</td><td></td></tr><tr><td>anteponant, ut, cum ex altera parte proposita haec</td><td>10</td></tr><tr><td>sint, ex altera ius amicitiae, non multo illa malint?</td><td></td></tr><tr><td>Inbecilla enim est natura ad contemnendam poten-</td><td></td></tr><tr><td>tiam; quam etiamsi neglecta amicitia consecuti sint,</td><td></td></tr><tr><td>obscuratum iri arbitrantur, quia non sine magna causa</td><td></td></tr><tr><td>sit neglecta amicitia. Itaque verae amicitiae difficil-</td><td>64.1</td></tr><tr><td>lime reperiuntur in iis, qui in honoribus reque publica</td><td></td></tr><tr><td>versantur; ubi enim istum invenias, qui honorem </td><td></td></tr><tr><td>amici anteponat suo? Quid? haec ut omittam, quam</td><td></td></tr><tr><td>graves, quam difficiles plerisque videntur calamitatum</td><td>5</td></tr><tr><td>societates! ad quas non est facile inventu qui descen-</td><td></td></tr><tr><td>dant. Quamquam Ennius recte:</td><td></td></tr><tr><td>    Amícus certus ín re incerta cérnitur,</td><td></td></tr><tr><td>tamen haec duo levitatis et infirmitatis plerosque con-</td><td></td></tr><tr><td>vincunt, aut si in bonis rebus contemnunt aut in malis</td><td>10</td></tr><tr><td>deserunt. Qui igitur utraque in re gravem, constan-</td><td></td></tr><tr><td>tem, stabilem se in amicitia praestiterit, hunc ex</td><td></td></tr><tr><td>maxime raro genere hominum iudicare debemus et</td><td></td></tr><tr><td>paene divino. </td><td></td></tr>
        </table>