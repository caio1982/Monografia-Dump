<table>
          <script>targetHit=0;</script>
          <tr><td>  Vetus autem illud Catonis admodum scitum est,</td><td>2.51.12</td></tr><tr><td>qui mirari se aiebat, quod non rideret haruspex, ha-</td><td></td></tr><tr><td>ruspicem cum vidisset. Quota enim quaeque res eve-</td><td>52.1</td></tr><tr><td>nit praedicta ab istis? aut, si evenit quippiam, quid</td><td></td></tr><tr><td>adferri potest, cur non casu id evenerit? Rex Prusias,</td><td></td></tr><tr><td>cum Hannibali apud eum exsulanti depugnari place-</td><td></td></tr><tr><td>ret, negabat se audere, quod exta prohiberent. 'Ain</td><td>5</td></tr><tr><td>tu?' inquit, 'carunculae vitulinae mavis quam</td><td></td></tr><tr><td>imperatori veteri credere?' Quid? ipse Caesar</td><td></td></tr><tr><td>cum a summo haruspice moneretur, ne in Africam</td><td></td></tr><tr><td>ante brumam transmitteret, nonne transmisit? quod</td><td></td></tr><tr><td>ni fecisset, uno in loco omnes adversariorum copiae</td><td>10</td></tr><tr><td>convenissent. Quid ego haruspicum responsa comme-</td><td></td></tr><tr><td>morem (possum equidem innumerabilia), quae aut nul-</td><td></td></tr><tr><td>los habuerint exitus aut contrarios? Hoc civili bello,</td><td>53.1</td></tr><tr><td>di inmortales! quam multa luserunt! quae nobis in</td><td></td></tr><tr><td>Graeciam Roma responsa haruspicum missa sunt!</td><td></td></tr><tr><td>quae dicta Pompeio! etenim ille admodum extis et</td><td></td></tr><tr><td>ostentis movebatur. Non lubet commemorare, nec</td><td>5</td></tr><tr><td>vero necesse est, tibi praesertim, qui interfuisti; vides</td><td></td></tr><tr><td>tamen omnia fere contra, ac dicta sint, evenisse. Sed</td><td></td></tr><tr><td>haec hactenus; nunc ad ostenta veniamus. </td><td></td></tr><tr><td>  Multa me consule a me ipso scripta recitasti, multa</td><td>54.1</td></tr><tr><td>ante Marsicum bellum a Sisenna collecta attulisti,</td><td></td></tr><tr><td>multa ante Lacedaemoniorum malam pugnam in Leuc-</td><td></td></tr><tr><td>tricis a Callisthene commemorata dixisti; de quibus</td><td></td></tr><tr><td>dicam equidem singulis, quoad videbitur; sed dicen-</td><td>5</td></tr><tr><td>dum etiam est de universis. Quae est enim ista a</td><td></td></tr><tr><td>deis profecta significatio et quasi denuntiatio calami-</td><td></td></tr><tr><td>tatum? quid autem volunt di inmortales primum ea</td><td></td></tr><tr><td>significantes, quae sine interpretibus non possimus</td><td></td></tr><tr><td>intellegere, deinde ea, quae cavere nequeamus? At</td><td>10</td></tr><tr><td>hoc ne homines quidem probi faciunt, ut amicis in-</td><td></td></tr><tr><td>pendentis calamitates praedicant, quas illi effugere</td><td></td></tr><tr><td>nullo modo possint, ut medici, quamquam intellegunt </td><td></td></tr><tr><td>saepe, tamen numquam aegris dicunt illo morbo eos</td><td></td></tr><tr><td>esse morituros; omnis enim praedictio mali tum pro-</td><td>15</td></tr><tr><td>batur, cum ad praedictionem cautio adiungitur. Quid</td><td>55.1</td></tr><tr><td>igitur aut ostenta aut eorum interpretes vel Lacedae-</td><td></td></tr><tr><td>monios olim vel nuper nostros adiuverunt? quae si</td><td></td></tr><tr><td>signa deorum putanda sunt, cur tam obscura fuerunt?</td><td></td></tr><tr><td>si enim, ut intellegeremus, quid esset eventurum,</td><td>5</td></tr><tr><td>aperte declarari oportebat, aut ne occulte quidem, si</td><td></td></tr><tr><td>ea sciri nolebant. </td><td></td></tr>
        </table>