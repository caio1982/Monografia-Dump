Quattuor hi motu[s] cuncti uoluuntur eodem; sed tantum supera terras semper tenet ille curriculum, oblique inflexus tribus orbibus unus,  quanto est diuisus Cancer spatio a Capricorno; at subter terras spatium par esse necesse est. Et quantos radios iacimus de lumine nostro, quis hunc conixum caeli contingimus orbem, sex tantae poterunt sub eum succedere partes, bina pari spatio caelestia signa tenentes. Zodiacum hunc Graeci uocitant, nostrique Latini orbem signiferum perhibebunt nomine uero: nam gerit hic uoluens bis sex ardentia signa.  Aestifer est pandens feruentia sidera Cancer; hunc subter fulgens cedit uis torua Leonis, quem rutilo sequitur conlucens corpore Virgo; exin proiectae claro cum lumine Chelae, ipsaque consequitur lucens uis magna Nepai; inde Sagittipotens dextra flexum tenet arcum; post hunc ore fero Capricornus uadere pergit; umidus inde loci conlucet Aquarius orbe[m];  exim squamiferi serpentes ludere Pisces; quis comes est Aries, obscuro lumine labens, inflexoque genu, proiecto corpore, Taurus, et Gemini clarum iactantes lucibus ignem. Haec sol aeterno conuestit lumine lustrans, annua conficiens uertentia tempora cursu. Hic quantus terris consectus pellitur orbis, tantundem pandens supera mortalibus edit: sex omni semper cedunt labentia nocte, tot caelum rursus fugientia signa reuisunt. Hoc spatium tranans caecis nox conficit umbris, quod supera terras prima de nocte relictum est signifero ex orbi, sex signorum ordine fultum. 