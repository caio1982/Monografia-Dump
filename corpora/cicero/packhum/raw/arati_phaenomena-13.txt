Cum uero uis est uehemens exorta Nepai, late fusa uolans < * * * * * * > per terras fama uagatur. Vir quondam Orion manibus uiolasse Dianam dicitur, excelsis errans in collibus amens quos tenet Aegaeo defixa in gurgite Chius, B[r]acchica quam uiridi conuestit tegmine uitis. Ille feras uaecors amenti corde necabat, Oenopionis auens epulas ornare nitentis. At uero, pedibus subito percussa Dianae, insula discessit, disiectaque saxa reuellens  perculit, et caecas lustrauit luce lacunas. E quibus ingenti existit ui corpori' prae se scorpios infesta praeportans flebile acumen: hic ualido cupide uenantem perculit ictu, mortiferum in uenas figens per uulnera uirus: ille graui moriens constrauit corpore terram. Quare cum magnis sese Nepa lucibus effert, Orion fugiens commendat corpora terris. Tum uero fugit Andromeda et Neptunia Pistrix tota latet; cedit conuerso corpore Cepheus, extremas medio contingens corpore terras. Hic caput et superas potis est demergere partes, infera lumborum numquam conuestiet umbra: nam retinent Arctoe lustrantes lumine summo. Labitur illa simul, gnatam lacrimosa requirens, Cassiepia, neque ex caelo depulsa decore fertur: nam uero contingens uertice primum  terras, post umeris euersa sede refertur. Hanc illi tribuunt poenam Nereides almae, cum quibus, ut perhibent, ausa est contendere forma. Haec obit inclinata. At pars exorta Coronaest altera, cum caudaque omnis iam panditur Hydra. At caput et totum sese Centaurus opacis eripit e tenebris, linquens uestigia parua antepedum contecta, simul cum lumine pandit ipse feram dextra retinens. Prolabitur inde Anguitenens capite et manibus, profert simul Anguis iam caput et summum flexo de corpore lumen. Hic ille exoritur conuerso corpore Nixus, aluum, crura, umeros simul et praecordia lustrans, et dextra[e] radios laeto cum lumine iactans. 