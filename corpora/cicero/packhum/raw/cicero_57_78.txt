<table>
          <script>targetHit=0;</script>
          <tr class="title first  date"><td>c<span class="snum">.</span> xiv Kal<span class="snum">.</span> Apr<span class="snum">.</span> <span class="snum">55</span> in Cumano</td><td></td></tr><tr class="title last  "><td>CICERO ATTICO SAL.</td><td></td></tr><tr><td>De Lentulo scilicet sic fero ut debeo. virum bonum et magnum</td><td>4.6.1.1</td></tr><tr><td>hominem et in summa magnitudine animi multa humanitate</td><td></td></tr><tr><td>temperatum perdidimus, nosque malo solacio sed non nullo</td><td></td></tr><tr><td>tamen consolamur quod ipsius vicem minime dolemus, non ut</td><td></td></tr><tr><td>Saufeius et vestri, sed mehercule quia sic amabat patriam ut</td><td>5</td></tr><tr><td>mihi aliquo deorum beneficio videatur ex eius incendio ereptus. </td><td></td></tr><tr><td>nam quid foedius nostra vita, praecipue mea? nam tu quidem,</td><td></td></tr><tr><td>etsi es natura πολιτικός, tamen nullam habes propriam</td><td></td></tr><tr><td>servitutem, communi †fueris non ne†. ego vero, qui, si loquor</td><td>2.1</td></tr><tr><td>de re publica quod oportet, insanus, si quod opus est servus</td><td></td></tr><tr><td>existimor, si taceo, oppressus et captus, quo dolore esse debeo?</td><td></td></tr><tr><td>quo sum scilicet, hoc etiam acriore quod &lt;ne&gt; dolere quidem</td><td></td></tr><tr><td>possum ut non in te ingratus videar. quid si cessare libeat et in</td><td>5</td></tr><tr><td>oti portum confugere? nequiquam, immo etiam in bellum et</td><td></td></tr><tr><td>in castra. ergo erimus ὀπαδοὶ qui ταγοὶ esse noluimus? sic</td><td></td></tr><tr><td>faciendum est; tibi enim ipsi, cui utinam semper paruissem, sic</td><td></td></tr><tr><td>video placere. reliquum est 'Σπάρταν ἔλαχες, ταύταν κόσμει'.</td><td></td></tr><tr><td>non mehercule possum et Philoxeno ignosco qui reduci in</td><td>10</td></tr><tr><td>carcerem maluit. verum tamen id ipsum mecum in his locis</td><td></td></tr><tr><td>commentor ut ista [im]probem, idque tu cum una erimus</td><td></td></tr><tr><td>confirmabis. a te litteras crebro ad me scribi video, sed omnis</td><td></td></tr><tr><td>uno tempore accepi. quae res etiam auxit dolorem meum.</td><td></td></tr><tr><td>casu enim trinas ante legeram quibus meliuscule Lentulo esse</td><td>15</td></tr><tr><td>scriptum erat. ecce quartae fulmen! sed ille, ut scripsi, non</td><td></td></tr><tr><td>miser, nos vero ferrei. </td><td></td></tr><tr><td>  Quod me admones ut scribam illa Hortensiana, in alia incidi,</td><td>3.1</td></tr><tr><td>non immemor istius mandati tui, sed mehercule incipiendo</td><td></td></tr><tr><td>refugi ne qui videor stulte illius amici [non] intemperiem tulisse</td><td></td></tr><tr><td>rursus stulte iniuriam illius faciam illustrem si quid scripsero, et </td><td></td></tr><tr><td>simul ne βαθύτης mea, quae in agendo apparuit, in scribendo</td><td>5</td></tr><tr><td>sit occultior et aliquid satisfactio levitatis habere videatur. sed</td><td>4.1</td></tr><tr><td>viderimus. tu modo quam saepissime ad me aliquid. </td><td></td></tr><tr><td>  Epistulam Lucceio quam misi, qua meas res ut scribat rogo,</td><td></td></tr><tr><td>fac ut ab eo sumas (valde bella est) eumque ut adproperet</td><td></td></tr><tr><td>adhorteris, et quod mihi se ita facturum rescripsit agas gratias,</td><td>5</td></tr><tr><td>domum nostram quoad poteris invisas, Vestorio aliquid</td><td></td></tr><tr><td>significes. valde enim est in me liberalis.</td><td></td></tr>
        </table>