vi Id .  Mai .   49(?) <CICERO ATTICO SAL.> Servius cum esset apud me, Cephalio cum tuis litteris  vi Id. venit; quae nobis magnam spem attulerunt meliorum rerum de octo cohortibus. etenim haec quoque quae in his  locis sunt labare dicuntur. eodem die Funisulanus a te attulit litteras in quibus erat confirmatius idem illud. ei de suo negotio respondi cumulate cum omni tua gratia. adhuc non satis faciebat; debet autem mihi multos nummos nec habetur locuples. nunc ait se daturum; cui expensum tulerit morari; tabellariis, si apud te esset qua satis †fecisses†, dares. quantum sit Eros Philotimi tibi dicet.  Sed ad maiora redeamus. quod optas, Caelianum illud maturescit; itaque torqueor utrum ventum exspectem. vexillo opus est; convolabunt. quod suades ut †palam†, prorsus adsentior itaque me profecturum puto. tuas tamen interim litteras exspecto. Servi consilio nihil expeditur; omnes captiones in omni sententia occurrunt. unum C. Marcello cognovi timidiorem, quem consulem fuisse paenitet. ὢ πολλῆς ἀγεννείας! qui etiam Antonium confirmasse dicitur ut me impediret, quo ipse, credo, honestius. Antonius autem  vi  Id. Capuam profectus est. ad me misit se pudore deterritum ad me non venisse quod me sibi suscensere putaret. ibitur igitur, et ita quidem ut censes, nisi cuius gravioris personae susci- piendae spes erit ante oblata; sed vix erit tam cito. Allienus autem praetor putabat aliquem, si ego non, ex collegis suis. quivis licet dum modo aliquis.  De sorore, laudo. de Quinto puero, datur opera; spero esse meliora. de Quinto fratre, scito eum non mediocriter laborare  de versura, sed adhuc nihil a L. Egnatio expressit. Axius de duodecim milibus pudens! saepe enim ad <me> scripsit ut Gallio quantum is vellet darem. quod si non scripsisset, pos- semne aliter? et quidem saepe sum pollicitus, sed tantum voluit cito. me vero adiuvarent his in angustiis. sed di istos! verum alias. te a quartana liberatum gaudeo itemque Piliam. ego, dum panes et cetera in navem parantur, excurro in Pom- peianum. Vettieno velim gratias quod studiosus, et, si quemquam nactus eris qui perferat, litteras des ante quam discedimus.