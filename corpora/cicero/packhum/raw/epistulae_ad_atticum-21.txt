med .  vel ex .  Dec .   60 CICERO ATTICO SAL. Cura, amabo te, Ciceronem nostrum. ei nos θεῖοι videmur.  Πελληναίων in manibus tenebam et hercule magnum acervum Dicaearchi mihi ante pedes exstruxeram. o magnum homi- nem, et unde multo plura didiceris quam de Procilio! Κορινθίων et Ἀθηναίων puto me Romae habere. mihi crede (sed ego te hoc doceo?), mirabilis vir est. Ἡρώδης, si homo esset, eum potius legeret quam unam litteram scriberet; qui me epistula petivit, ad te, ut video, comminus accessit. coniurasse mallem quam restitisse coniurationi si illum mihi audiendum putassem. de lolio, sanus non es; de vino, laudo.  Sed heus tu, ecquid vides Kalendas venire, Antonium non venire? iudices cogi? nam ita ad me mittunt, Nigidium minari in contione se iudicem qui non adfuerit compellaturum. velim tamen si quid est de Antoni adventu quod audieris scribas ad me et, quoniam huc non venis, cenes apud nos utique prid. Kal. cave aliter facias. cura ut valeas. 