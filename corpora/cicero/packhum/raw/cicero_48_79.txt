<table>
          <script>targetHit=0;</script>
          <tr class="title first last  "><td>LIBER QUARTUS </td><td></td></tr><tr><td>  Quae cum dixisset, finem ille. ego autem: Ne tu,</td><td>4.1.1</td></tr><tr><td>inquam, Cato, ista exposuisti, ut tam multa memoriter,</td><td></td></tr><tr><td>ut tam obscura, dilucide. itaque aut omittamus contra</td><td></td></tr><tr><td>omnino velle aliquid aut spatium sumamus ad cogi- </td><td></td></tr><tr><td>tandum; tam enim diligenter, etiam si minus vere—</td><td>5</td></tr><tr><td>nam nondum id quidem audeo dicere—, sed tamen</td><td></td></tr><tr><td>accurate non modo fundatam, verum etiam extructam</td><td></td></tr><tr><td>disciplinam non est facile perdiscere. </td><td></td></tr><tr><td>  Tum ille: Ain tandem? inquit, cum ego te hac nova</td><td></td></tr><tr><td>lege videam eodem die accusatori respondere et tribus</td><td>10</td></tr><tr><td>horis perorare, in hac me causa tempus dilaturum pu-</td><td></td></tr><tr><td>tas? quae tamen a te agetur non melior, quam illae</td><td></td></tr><tr><td>sunt, quas interdum optines. quare istam quoque ag-</td><td></td></tr><tr><td>gredere tractatam praesertim et ab aliis et a te ipso</td><td></td></tr><tr><td>saepe, ut tibi deesse non possit oratio. </td><td>15</td></tr><tr><td>  Tum ego: Non mehercule, inquam, soleo temere</td><td>2.1</td></tr><tr><td>contra Stoicos, non quo illis admodum assentiar, sed</td><td></td></tr><tr><td>pudore impedior; ita multa dicunt, quae vix intellegam. </td><td></td></tr><tr><td>  Obscura, inquit, quaedam esse confiteor, nec tamen</td><td></td></tr><tr><td>ab illis ita dicuntur de industria, sed inest in rebus ipsis</td><td>5</td></tr><tr><td>obscuritas. </td><td></td></tr><tr><td>  Cur igitur easdem res, inquam, Peripateticis dicenti-</td><td></td></tr><tr><td>bus verbum nullum est, quod non intellegatur? </td><td></td></tr><tr><td>  Easdemne res? inquit, an parum disserui non verbis</td><td></td></tr><tr><td>Stoicos a Peripateticis, sed universa re et tota sententia</td><td>10</td></tr><tr><td>dissidere? </td><td></td></tr><tr><td>  Atqui, inquam, Cato, si istud optinueris, traducas me</td><td></td></tr><tr><td>ad te totum licebit. </td><td></td></tr><tr><td>  Putabam equidem satis, inquit, me dixisse. quare</td><td></td></tr><tr><td>ad ea primum, si videtur; sin aliud quid voles, postea. </td><td>15</td></tr>
        </table>