<table>
          <script>targetHit=0;</script>
          <tr><td>  Et prope conspicies paruum sub pectore clarae</td><td>34.5</td></tr><tr><td>Andromedae signum, Deltoton dicere Grai</td><td></td></tr><tr><td>quod soliti, simili quia forma littera claret:</td><td></td></tr><tr><td>huic spatio ductum simili latus extat utrumque;</td><td></td></tr><tr><td>at non tertia pars lateris: namque est minor illis,</td><td></td></tr><tr><td>sed stellis longe densis praeclara relucet. </td><td>10</td></tr><tr><td>  Inferior paulo est Aries et flamen ad Austri</td><td></td></tr><tr><td>inclinatior, atque etiam uehementius illi</td><td></td></tr><tr><td>Pisces, quorum alter paulo praelabitur ante </td><td></td></tr><tr><td>et magis horrisonis Aquilonis tangitur alis;</td><td></td></tr><tr><td>atque horum e caudis duplices uelut esse catenas</td><td>15</td></tr><tr><td>dices, quae diu diuersae per lumina serpunt</td><td></td></tr><tr><td>atque una tamen in stella communiter haerent,</td><td></td></tr><tr><td>quem ueteres soliti Caelestem dicere Nodum.</td><td></td></tr><tr><td>Andromedae laeuo ex umero, si quaerere perges,</td><td></td></tr><tr><td>adpositum poteris supra cognoscere Piscem. </td><td>20</td></tr><tr><td>  E pedibus natum summo Ioue Persea uises,</td><td></td></tr><tr><td>quos umeris retinet defixo corpore Perseus,</td><td></td></tr><tr><td>cum summa ab regione Aquilonis flamina pulsant.</td><td></td></tr><tr><td>Hic dextram ad sedes intendit Cassiepiae,</td><td></td></tr><tr><td>diuersosque pedes, uinctos talaribus aptis,</td><td>25</td></tr><tr><td>puluerulentus uti de terra elapsu' repente</td><td></td></tr><tr><td>in caelum uictor magno sub culmine portat.  </td><td></td></tr><tr><td>  At propter laeuum genus omnis parte locatas</td><td></td></tr><tr><td>parua[s] Vergilias tenui cum luce uidebis.</td><td></td></tr><tr><td>Hae septem uulgo perhibentur more uetusto</td><td>30</td></tr><tr><td>stellae, cernuntur uero sex undique paruae.</td><td></td></tr><tr><td>At non interiisse putari conuenit unam,</td><td></td></tr><tr><td>sed frustra, temere a uulgo, ratione sine ulla</td><td></td></tr><tr><td>septem dicier, ut ueteres statuere poetae,</td><td></td></tr><tr><td>aeterno cunctas sane qui nomine dignant,</td><td>35</td></tr><tr><td>Alcyone Meropeque, Celaeno Taygeteque,</td><td></td></tr><tr><td>Electra Asteropeque, simul sanctissima Maia.</td><td></td></tr><tr><td>Hae tenues paruo labentes lumine lucent;</td><td></td></tr><tr><td>at magnum nomen signi clarumque uocatur,</td><td></td></tr><tr><td>propterea quod et aestatis primordia clarat,</td><td>40</td></tr><tr><td>et post, hiberni praepandens temporis ortus,</td><td></td></tr><tr><td>admonet ut mandent mortales semina terris. </td><td></td></tr>
        </table>