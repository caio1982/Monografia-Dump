<table>
          <script>targetHit=0;</script>
          <tr><td>  Quos igitur prudentissimos interpretes foederum, quos</td><td>45.1</td></tr><tr><td>peritissimos bellici iuris, quos diligentissimos in exquirendis</td><td></td></tr><tr><td>condicionibus civitatum atque causis esse arbitramur? eos</td><td></td></tr><tr><td>profecto qui iam imperia ac bella gesserunt. Etenim si Q.</td><td></td></tr><tr><td>Scaevola ille augur, cum de iure praediatorio consuleretur, </td><td>5</td></tr><tr><td>homo iuris peritissimus, consultores suos non numquam ad</td><td></td></tr><tr><td>Furium et Cascellium praediatores reiciebat, si nos de aqua</td><td></td></tr><tr><td>nostra Tusculana M. Tugionem potius quam C. Aquilium</td><td></td></tr><tr><td>consulebamus, quod adsiduus usus uni rei deditus et in-</td><td></td></tr><tr><td>genium et artem saepe vincit, quis dubitet de foederibus et</td><td>10</td></tr><tr><td>de toto iure pacis et belli omnibus iuris peritissimis impera-</td><td></td></tr><tr><td>tores nostros anteferre? Possumusne igitur tibi probare</td><td>46.1</td></tr><tr><td>auctorem exempli atque facti illius quod a te reprenditur,</td><td></td></tr><tr><td>C. Marium? Quaeris aliquem graviorem, constantiorem,</td><td></td></tr><tr><td>praestantiorem virtute, prudentia, religione? Is igitur Igu-</td><td></td></tr><tr><td>vinatem M. Annium Appium, fortissimum virum &lt;summa&gt;</td><td>5</td></tr><tr><td>virtute praeditum, civitate donavit: &lt;idem cohortis duas</td><td></td></tr><tr><td>universas Camertium civitate donavit,&gt; cum Camertinum</td><td></td></tr><tr><td>&lt;foedus omnium&gt; foederum sanctissimum atque aequissimum</td><td></td></tr><tr><td>sciret esse. Potest igitur, iudices, L. Cornelius condemnari,</td><td></td></tr><tr><td>ut non C. Mari factum condemnetur? Exsistat ergo ille vir</td><td>47.1</td></tr><tr><td>parumper cogitatione vestra, quoniam re non potest, ut con-</td><td></td></tr><tr><td>spiciatis eum mentibus, quoniam oculis non potestis; dicat</td><td></td></tr><tr><td>se non imperitum foederis, non rudem exemplorum, non</td><td></td></tr><tr><td>ignarum belli fuisse; se P. Africani discipulum ac militem,</td><td>5</td></tr><tr><td>se stipendiis, se legationibus bellicis eruditum, se, si tanta</td><td></td></tr><tr><td>bella attigisset quanta gessit &lt;et&gt; confecit, si tot consulibus</td><td></td></tr><tr><td>meruisset quotiens ipse consul fuit, omnia iura belli perdi-</td><td></td></tr><tr><td>scere ac nosse potuisse; sibi non fuisse dubium quin nullo </td><td></td></tr><tr><td>foedere a re publica bene gerenda impediretur; a se ex con-</td><td>10</td></tr><tr><td>iunctissima atque amicissima civitate fortissimum quemque</td><td></td></tr><tr><td>esse delectum; neque Iguvinatium neque Camertium foe-</td><td></td></tr><tr><td>dere esse exceptum, quo minus eorum civibus a populo</td><td></td></tr><tr><td>Romano praemia virtutis tribuerentur. Itaque cum paucis</td><td>48.1</td></tr><tr><td>annis post hanc civitatis donationem acerrima de civitate</td><td></td></tr><tr><td>quaestio Licinia et Mucia lege venisset, num quis eorum,</td><td></td></tr><tr><td>qui de foederatis civitatibus esset civitate donatus, in iudi-</td><td></td></tr><tr><td>cium est vocatus? Nam Spoletinus T. Matrinius, unus ex</td><td>5</td></tr><tr><td>iis quos C. Marius civitate donasset, dixit causam ex colonia</td><td></td></tr><tr><td>Latina in primis firma et inlustri. Quem cum disertus</td><td></td></tr><tr><td>homo L. Antistius accusaret, non dixit fundum Spoletinum</td><td></td></tr><tr><td>populum non esse factum,—videbat enim populos de suo</td><td></td></tr><tr><td>iure, non de nostro fundos fieri solere,—sed cum lege Apuleia</td><td>10</td></tr><tr><td>coloniae non essent deductae, qua lege Saturninus C. Mario</td><td></td></tr><tr><td>tulerat ut in singulas colonias ternos civis Romanos facere</td><td></td></tr><tr><td>posset, negabat hoc beneficium re ipsa sublata valere debere.</td><td></td></tr><tr><td>Nihil habet similitudinis ista accusatio; sed tamen tanta</td><td>49.1</td></tr><tr><td>auctoritas in C. Mario fuit ut non per L. Crassum, adfinem</td><td></td></tr><tr><td>suum, hominem incredibili eloquentia, sed paucis ipse verbis</td><td></td></tr><tr><td>causam illam gravitate sua defenderit et probarit. Quis</td><td></td></tr><tr><td>enim esset, iudices, qui imperatoribus nostris in bello, in</td><td>5</td></tr><tr><td>acie, in exercitu dilectum virtutis, qui sociis, qui foederatis</td><td></td></tr><tr><td>in defendenda re publica nostra spem praemiorum eripi</td><td></td></tr><tr><td>vellet? Quod si vultus C. Mari, si vox, si ille imperatorius</td><td></td></tr><tr><td>ardor oculorum, si recentes triumphi, si praesens valuit</td><td></td></tr><tr><td>aspectus, valeat auctoritas, valeant res gestae, valeat memoria,</td><td>10</td></tr><tr><td>valeat fortissimi et clarissimi viri nomen aeternum. Sit hoc</td><td></td></tr><tr><td>discrimen inter gratiosos civis atque fortis, ut illi vivi fruan-</td><td></td></tr><tr><td>tur opibus suis, horum etiam mortuorum, si quisquam huius </td><td></td></tr><tr><td>imperi defensor mori potest, vivat auctoritas immortalis.</td><td></td></tr><tr><td>Quid? Cn. Pompeius pater rebus Italico bello maximis</td><td>50.1</td></tr><tr><td>gestis P. Caesium, equitem Romanum, virum bonum, qui</td><td></td></tr><tr><td>vivit, Ravennatem foederato ex populo nonne civitate dona-</td><td></td></tr><tr><td>vit? Quid? cohortis duas universas Camertium &lt;C. Marius&gt;?</td><td></td></tr><tr><td>Quid? Heracliensem Alexam P. Crassus, vir amplissimus,</td><td>5</td></tr><tr><td>ex ea civitate quacum prope singulare foedus Pyrrhi tempori-</td><td></td></tr><tr><td>bus C. Fabricio consule ictum putatur? Quid? Massilien-</td><td></td></tr><tr><td>sem Aristonem &lt;L.&gt; Sulla? Quid? quoniam de Gaditanis</td><td></td></tr><tr><td>agimus, idem &lt;serv&gt;os novem Gaditanos? Quid? vir sanctis-</td><td></td></tr><tr><td>simus et summa religione ac modestia, Q. Metellus Pius, Q.</td><td>10</td></tr><tr><td>Fabium Saguntinum? Quid? hic qui adest, a quo haec</td><td></td></tr><tr><td>quae ego nunc percurro subtilissime sunt omnia perpolita,</td><td></td></tr><tr><td>M. Crassus, non Aveniensem foederatum civitate donavit,</td><td></td></tr><tr><td>homo cum gravitate et prudentia praestans, tum vel nimium</td><td></td></tr><tr><td>parcus in largienda civitate? Hic tu Cn. Pompei beneficium</td><td>51.1</td></tr><tr><td>vel potius iudicium et factum infirmare conaris, qui fecit</td><td></td></tr><tr><td>quod C. Marium fecisse audierat, fecit quod P. Crassum,</td><td></td></tr><tr><td>quod L. Sullam, quod Q. Metellum, &lt;quod M. Crassum,&gt;</td><td></td></tr><tr><td>quod denique domesticum auctorem patrem suum facere</td><td>5</td></tr><tr><td>viderat? Neque vero id in uno Cornelio fecit; nam et</td><td></td></tr><tr><td>Gaditanum Hasdrubalem ex bello illo Africano et Mamer-</td><td></td></tr><tr><td>tinos Ovios et quosdam Vticensis et Saguntinos Fabios</td><td></td></tr><tr><td>civitate donavit. Etenim cum ceteris praemiis digni sunt</td><td></td></tr><tr><td>qui suo labore et periculo nostram rem publicam defendunt,</td><td>10</td></tr><tr><td>tum certe dignissimi sunt qui civitate ea donentur pro qua</td><td></td></tr><tr><td>pericula ac tela subierunt. Atque utinam qui ubique sunt </td><td></td></tr><tr><td>propugnatores huius imperi possent in hanc civitatem venire,</td><td></td></tr><tr><td>et contra oppugnatores rei publicae de civitate exterminari!</td><td></td></tr><tr><td>Neque enim ille summus poeta noster Hannibalis illam</td><td>15</td></tr><tr><td>magis cohortationem quam communem imperatoriam voluit</td><td></td></tr><tr><td>esse:</td><td></td></tr><tr><td>    Hostem qui feriet, erit, inquit, mihi Carthaginiensis,</td><td></td></tr><tr><td>    Quisquis erit. </td><td></td></tr>
        </table>