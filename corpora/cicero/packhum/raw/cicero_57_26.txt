<table>
          <script>targetHit=0;</script>
          <tr class="title first last  "><td>CICERO ATTICO SAL.</td><td></td></tr><tr><td>De geographia etiam atque etiam deliberabimus. orationes</td><td>2.7.1.1</td></tr><tr><td>autem me duas postulas; quarum alteram non libebat mihi</td><td></td></tr><tr><td>scribere †qui absciram†, alteram ne laudarem eum quem non</td><td></td></tr><tr><td>amabam. sed id quoque videbimus. denique aliquid exstabit</td><td></td></tr><tr><td>ne tibi plane cessasse videamur. </td><td>5</td></tr><tr><td>  De Publio quae ad me scribis sane mihi iucunda sunt, eaque</td><td>2.1</td></tr><tr><td>etiam velim omnibus vestigiis indagata ad me adferas cum</td><td></td></tr><tr><td>venies, et interea scribas si quid intelleges aut suspicabere, et</td><td></td></tr><tr><td>maxime de legatione quid sit acturus. equidem ante quam </td><td></td></tr><tr><td>tuas legi litteras [in] hominem ire cupiebam, non mehercule ut</td><td>5</td></tr><tr><td>differrem cum eo vadimonium (nam mira sum alacritate ad</td><td></td></tr><tr><td>litigandum), sed videbatur mihi, si quid esset in &lt;eo&gt; populare</td><td></td></tr><tr><td>quod plebeius factus esset, id amissurus. quid enim? 'ad</td><td></td></tr><tr><td>plebem transisti ut Tigranem ires salutatum? narra mihi, reges</td><td></td></tr><tr><td>Armenii patricios resalutare non solent?' quid quaeris?</td><td>10</td></tr><tr><td>acueram &lt;me&gt; ad exagitandam hanc eius legationem. quam si</td><td></td></tr><tr><td>ille contemnit et si, ut scribis, bilem id commovet et latoribus</td><td></td></tr><tr><td>et auspicibus legis curiatae, spectaculum egregium. </td><td></td></tr><tr><td>  &lt;Et&gt; hercule, verum ut loquamur, subcontumeliose tractatur</td><td>3.1</td></tr><tr><td>noster Publius, primum qui, cum domi Caesaris quondam unus</td><td></td></tr><tr><td>vir fuerit, nunc ne in viginti quidem esse potuerit; deinde alia</td><td></td></tr><tr><td>legatio dicta erat, alia data est. illa opima ad exigendas</td><td></td></tr><tr><td>pecunias Druso, ut opinor, Pisaurensi an epuloni Vatinio</td><td>5</td></tr><tr><td>reservatur; haec ieiuna tabellari legatio datur ei cuius tribunatus</td><td></td></tr><tr><td>ad istorum tempora reservatur. incende hominem, amabo te,</td><td></td></tr><tr><td>quoad potest. una spes est salutis istorum inter ipsos dissensio;</td><td></td></tr><tr><td>cuius ego quaedam initia sensi ex Curione. iam vero Arrius</td><td></td></tr><tr><td>consulatum sibi ereptum fremit; Megabocchus et haec saginaria</td><td>10</td></tr><tr><td>iuventus inimicissima est. accedat vero, accedat etiam ista rixa</td><td></td></tr><tr><td>auguratus. spero me praeclaras de istis rebus epistulas ad te</td><td></td></tr><tr><td>saepe missurum. </td><td></td></tr><tr><td>  Sed illud quid sit scire cupio quod iacis obscure, iam etiam</td><td>4.1</td></tr><tr><td>ex ipsis quinque viris loqui quosdam. quidnam id est? si est </td><td></td></tr><tr><td>enim aliquid, plus est boni quam putarem. atque haec sic velim</td><td></td></tr><tr><td>existimes, non me abs te κατὰ τὸ πρακτικὸν quaerere, quod</td><td></td></tr><tr><td>gestiat animus aliquid agere in re publica. iam pridem guber-</td><td>5</td></tr><tr><td>nare me taedebat etiam cum licebat; nunc vero, cum cogar</td><td></td></tr><tr><td>exire de navi non abiectis sed ereptis gubernaculis, cupio</td><td></td></tr><tr><td>istorum naufragia ex terra intueri, cupio, ut ait tuus amicus</td><td></td></tr><tr><td>Sophocles,</td><td></td></tr><tr><td>    'κἂν ὑπὸ στέγῃ</td><td>10</td></tr><tr><td>    πυκνῆς ἀκούειν ψακάδος εὑδούσῃ φρενί.' </td><td></td></tr><tr><td>  De muro, quid opus sit videbis. Castricianum mendum nos</td><td>5.1</td></tr><tr><td>corrigemus; et tamen ad me Quintus HS <span class="caps">cci</span>ↄↄ <span class="caps">i</span>ↄↄ scripserat,</td><td></td></tr><tr><td>non, &lt;ut&gt; ad sororem tuam, HS †<span class="caps">xxx</span> a†. Terentia tibi salutem</td><td></td></tr><tr><td>dicit. Cicero tibi mandat ut Aristodemo idem de se respondeas</td><td></td></tr><tr><td>quod de fratre suo, sororis tuae filio, respondisti. de Amalthea</td><td>5</td></tr><tr><td>quod me admones non neglegemus. cura ut valeas.</td><td></td></tr>
        </table>