<table>
          <script>targetHit=0;</script>
          <tr><td>  En ego tot testimoniis, Quirites, hac auctoritate senatus,</td><td>18.1</td></tr><tr><td>tanta consensione Italiae, tanto studio bonorum omnium,</td><td></td></tr><tr><td>&lt;causam&gt; agente P. Lentulo, consentientibus ceteris magistrati-</td><td></td></tr><tr><td>bus, deprecante Cn. Pompeio, omnibus hominibus faventi-</td><td></td></tr><tr><td>bus, dis denique immortalibus frugum ubertate copia vilitate</td><td>5</td></tr><tr><td>reditum meum comprobantibus, mihi meis rei publicae re-</td><td></td></tr><tr><td>stitutus, tantum vobis quantum facere possum, Quirites, pol-</td><td></td></tr><tr><td>licebor: primum, qua sanctissimi homines pietate erga deos</td><td></td></tr><tr><td>immortalis esse soleant, eadem &lt;me&gt; erga populum Romanum</td><td></td></tr><tr><td>semper fore, numenque vestrum aeque mihi grave et san-</td><td>10</td></tr><tr><td>ctum ac deorum immortalium in omni vita futurum: deinde,</td><td></td></tr><tr><td>quoniam me in civitatem res publica ipsa reduxit, nullo me</td><td></td></tr><tr><td>loco rei publicae defuturum. Quod si quis existimat me aut</td><td>19.1</td></tr><tr><td>voluntate esse mutata aut debilitata virtute aut animo fracto,</td><td></td></tr><tr><td>vehementer errat. Mihi quod potuit vis et iniuria et scele-</td><td></td></tr><tr><td>ratorum hominum furor detrahere, eripuit, abstulit, dissi-</td><td></td></tr><tr><td>pavit: quod viro forti adimi non potest, id &lt;omne&gt; manet et</td><td>5</td></tr><tr><td>permanebit. Vidi ego fortissimum virum, municipem meum,</td><td></td></tr><tr><td>C. Marium,—quoniam nobis quasi aliqua fatali necessitate</td><td></td></tr><tr><td>non solum cum iis qui haec delere voluissent, sed etiam cum</td><td></td></tr><tr><td>fortuna belligerandum fuit,—eum tamen vidi, cum esset</td><td></td></tr><tr><td>summa senectute, non modo non infracto animo propter </td><td>10</td></tr><tr><td>magnitudinem calamitatis, sed confirmato atque renovato.</td><td></td></tr><tr><td>Quem egomet dicere audivi tum se fuisse miserum cum</td><td>20.1</td></tr><tr><td>careret patria quam obsidione liberavisset, cum sua bona</td><td></td></tr><tr><td>possideri ab inimicis ac diripi audiret, cum adulescentem</td><td></td></tr><tr><td>filium videret eiusdem socium calamitatis, cum in paludibus</td><td></td></tr><tr><td>demersus concursu ac misericordia Minturnensium corpus</td><td>5</td></tr><tr><td>ac vitam suam conservaret, cum parva navicula pervectus in</td><td></td></tr><tr><td>Africam, quibus regna ipse dederat, ad eos inops supplexque</td><td></td></tr><tr><td>venisset: reciperata vero sua dignitate se non commissurum</td><td></td></tr><tr><td>ut, cum ea quae amiserat sibi restituta essent, virtutem</td><td></td></tr><tr><td>animi non haberet quam numquam perdidisset. Sed hoc</td><td>10</td></tr><tr><td>inter me atque illum interest, quod ille, qua re plurimum</td><td></td></tr><tr><td>potuit, ea ipsa re inimicos suos ultus est, armis, ego qua con-</td><td></td></tr><tr><td>suevi utar &lt;oratione&gt;, quoniam illi arti in bello ac seditione</td><td></td></tr><tr><td>locus est, huic in pace atque otio. Quamquam ille animo</td><td>21.1</td></tr><tr><td>irato nihil nisi de inimicis ulciscendis agebat, ego de ipsis</td><td></td></tr><tr><td>&lt;amicis&gt; tantum quantum mihi res publica permittit cogitabo.</td><td></td></tr><tr><td>Denique, Quirites, quoniam me quattuor omnino hominum</td><td></td></tr><tr><td>genera violarunt, unum eorum qui odio rei publicae, quod</td><td>5</td></tr><tr><td>eam ipsis invitis conservaram, inimicissimi mihi fuerunt,</td><td></td></tr><tr><td>alterum, qui per simulationem amicitiae nefarie me prodide-</td><td></td></tr><tr><td>runt, tertium, qui cum propter inertiam suam eadem adsequi</td><td></td></tr><tr><td>non possent, inviderunt laudi et dignitati meae, quartum,</td><td></td></tr><tr><td>qui cum custodes rei publicae esse deberent, salutem meam,</td><td>10</td></tr><tr><td>statum civitatis, dignitatem eius imperi quod erat penes ipsos</td><td></td></tr><tr><td>vendiderunt: sic ulciscar facinora singula, quem ad modum </td><td></td></tr><tr><td>a quibusque sum provocatus, malos civis rem publicam bene</td><td></td></tr><tr><td>gerendo, perfidos amicos nihil credendo atque omnia ca-</td><td></td></tr><tr><td>vendo, invidos virtuti et gloriae serviendo, mercatores pro-</td><td>15</td></tr><tr><td>vinciarum revocando domum atque ab iis provinciarum</td><td></td></tr><tr><td>rationem repetendo. Quamquam mihi, Quirites, maiori curae</td><td>22.1</td></tr><tr><td>est quem ad modum vobis, qui de me estis optime meriti,</td><td></td></tr><tr><td>gratiam referam quam quem ad modum inimicorum iniurias</td><td></td></tr><tr><td>crudelitatemque persequar. Etenim ulciscendae iniuriae fa-</td><td></td></tr><tr><td>cilior ratio est quam benefici remunerandi, propterea quod</td><td>5</td></tr><tr><td>superiorem esse contra improbos minus est negoti quam bonis</td><td></td></tr><tr><td>exaequari. Tum etiam ne tam necessarium quidem est male</td><td></td></tr><tr><td>meritis quam optime meritis referre quod debeas. Odium</td><td>23.1</td></tr><tr><td>vel precibus mitigari potest vel temporibus rei publicae com-</td><td></td></tr><tr><td>munique utilitate deponi vel difficultate ulciscendi &lt;contineri&gt;</td><td></td></tr><tr><td>vel vetustate sedari; bene meritos &lt;ne&gt; colas, nec exorari fas</td><td></td></tr><tr><td>est, neque id rei publicae remittere utique necesse est; neque</td><td>5</td></tr><tr><td>est excusatio difficultatis, neque aequum est tempore et die</td><td></td></tr><tr><td>memoriam benefici definire. Postremo qui in ulciscendo</td><td></td></tr><tr><td>remissior fuit, in eo &lt;consilium&gt; aperte laudatur; at gravissime</td><td></td></tr><tr><td>vituperatur qui in tantis beneficiis quanta vos in me contu-</td><td></td></tr><tr><td>listis remunerandis est tardior, neque solum ingratus, quod</td><td>10</td></tr><tr><td>ipsum grave est, verum etiam impius appelletur necesse est.</td><td></td></tr><tr><td>Atque in officio persolvendo dissimilis est ratio pecuniae</td><td></td></tr><tr><td>debitae, propterea quod pecuniam qui retinet non dissolvit, </td><td></td></tr><tr><td>qui reddidit non habet: gratiam et qui rettulit habet, et qui</td><td></td></tr><tr><td>habet dissolvit. </td><td>15</td></tr>
        </table>