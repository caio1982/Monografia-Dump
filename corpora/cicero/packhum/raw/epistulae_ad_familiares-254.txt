ex .  Mart .  vel in .  Apr .(?)   43 CICERO CASSIO S. Qui status rerum fuerit tum cum has litteras dedi scire poteris ex C. Tidio Strabone, viro bono et optime de re  publica sentiente; nam quid dicam 'cupidissimo tui', qui domo et fortunis relictis ad te potissimum profectus sit? itaque eum tibi ne commendo quidem. adventus ipsius ad te satis eum commendabit.  Tu velim sic existimes tibique persuadeas, omne perfugium bonorum in te et Bruto esse positum si, quod nolim, adversi quid evenerit. res, cum haec scribebam, erat in extremum adducta discrimen. Brutus enim Mutinae vix iam sustinebat. qui si conservatus erit, vicimus; sin, quod di omen avertant, omnis omnium cursus est ad vos. proinde fac animum tantum habeas tantumque apparatum quanto opus est ad universam rem publicam reciperandam.  Vale.