<table>
          <script>targetHit=0;</script>
          <tr><td>  Videte porro aliam amentiam; videte ut, dum expedire</td><td>2.2.106.1</td></tr><tr><td>sese vult, induat. Cognitorem adscribit Sthenio—quem?</td><td></td></tr><tr><td>cognatum aliquem aut propinquum? Non. Thermitanum</td><td></td></tr><tr><td>aliquem, honestum hominem ac nobilem? Ne id quidem.</td><td></td></tr><tr><td>At Siculum, in quo aliquis splendor dignitasque esset?</td><td>5</td></tr><tr><td>Neminem. Quid igitur? Civem Romanum. Cui hoc pro-</td><td></td></tr><tr><td>bari potest? Cum esset Sthenius civitatis suae nobilissimus,</td><td></td></tr><tr><td>amplissima cognatione, plurimis amicitiis, cum praeterea</td><td></td></tr><tr><td>tota Sicilia multum auctoritate et gratia posset, invenire</td><td></td></tr><tr><td>neminem Siculum potuit qui pro se cognitor fieret? Hoc</td><td>10</td></tr><tr><td>probabis? An ipse civem Romanum maluit? Cedo cui</td><td></td></tr><tr><td>Siculo, cum is reus fieret, civis Romanus cognitor factus </td><td></td></tr><tr><td>umquam sit. Omnium praetorum litteras qui ante te</td><td></td></tr><tr><td>fuerunt profer, explica; si unum inveneris, ego hoc tibi,</td><td></td></tr><tr><td>quem ad modum in tabulis scriptum habes, ita gestum esse</td><td>15</td></tr><tr><td>concedam. At, credo, Sthenius hoc sibi amplum putavit,</td><td>107.1</td></tr><tr><td>eligere ex civium Romanorum numero, ex amicorum atque</td><td></td></tr><tr><td>hospitum suorum copia, quem cognitorem daret. Quem</td><td></td></tr><tr><td>delegit? quis in tabulis scriptus est? C. Claudius C. F.</td><td></td></tr><tr><td>Palatina. Non quaero quis hic sit Claudius, quam splendidus,</td><td>5</td></tr><tr><td>quam honestus, quam idoneus propter cuius auctoritatem</td><td></td></tr><tr><td>et dignitatem Sthenius ab omnium Siculorum consuetudine</td><td></td></tr><tr><td>discederet et civem Romanum cognitorem daret. Nihil</td><td></td></tr><tr><td>horum quaero; fortasse enim Sthenius non splendorem</td><td></td></tr><tr><td>hominis, sed familiaritatem secutus est. Quid? si omnium</td><td>10</td></tr><tr><td>mortalium Sthenio nemo inimicior quam hic C. Claudius</td><td></td></tr><tr><td>cum semper tum in his ipsis rebus et temporibus fuit, si</td><td></td></tr><tr><td>de litteris corruptis contra venit, si contra omni ratione</td><td></td></tr><tr><td>pugnavit, utrum potius pro Sthenio inimicum cognitorem</td><td></td></tr><tr><td>esse factum an te ad Stheni periculum inimici eius nomine</td><td>15</td></tr><tr><td>abusum esse credemus? </td><td></td></tr>
        </table>