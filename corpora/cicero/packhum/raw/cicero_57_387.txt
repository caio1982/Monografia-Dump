<table>
          <script>targetHit=0;</script>
          <tr class="title first  date"><td>iv aut iii Kal<span class="snum">.</span> Mai<span class="snum">.</span> <span class="snum">44</span></td><td></td></tr><tr class="title last  "><td>CICERO ATTICO SAL.</td><td></td></tr><tr><td>'Iteradum eadem ista mihi.' coronatus Quintus noster Parilibus!</td><td>14.14.1.1</td></tr><tr><td>solusne? etsi addis Lamiam, quod demiror equidem; sed scire </td><td></td></tr><tr><td>cupio qui fuerint alii, quamquam satis scio nisi improbum</td><td></td></tr><tr><td>neminem. explanabis igitur hoc diligentius. ego autem casu,</td><td></td></tr><tr><td>cum dedissem ad te litteras <span class="caps">vi</span> Kal. satis multis verbis, tribus fere</td><td>5</td></tr><tr><td>horis post accepi tuas et magni quidem ponderis. itaque ioca</td><td></td></tr><tr><td>tua plena facetiarum de haeresi Vestori&lt;a&gt;na et de †pherionum</td><td></td></tr><tr><td>more† Puteolano risisse me satis nihil est necesse rescribere.</td><td></td></tr><tr><td>πολιτικώτερα illa videamus. </td><td></td></tr><tr><td>  Ita Brutos Cassiumque defendis quasi eos ego reprehendam;</td><td>2.1</td></tr><tr><td>quos satis laudare non possum. rerum ego vitia collegi, non</td><td></td></tr><tr><td>hominum. sublato enim tyranno tyrannida manere video.</td><td></td></tr><tr><td>nam quae ille facturus non fuit ea fiunt, ut de Cloelio, de quo</td><td></td></tr><tr><td>mihi exploratum est illum non modo non facturum sed etiam</td><td>5</td></tr><tr><td>ne passurum quidem fuisse. sequetur Rufio Vestorianus, Victor</td><td></td></tr><tr><td>numquam scriptus, ceteri, quis non? cui servire ipsi non</td><td></td></tr><tr><td>potuimus, eius libellis paremus. nam Liberalibus quis potuit in</td><td></td></tr><tr><td>senatum non venire? fac id potuisse aliquo modo; num etiam,</td><td></td></tr><tr><td>cum venissemus, libere potuimus sententiam dicere? nonne</td><td>10</td></tr><tr><td>omni ratione veterani qui armati aderant, cum praesidi nos</td><td></td></tr><tr><td>nihil haberemus, defendendi fuerunt? illam sessionem Capito-</td><td></td></tr><tr><td>linam mihi non placuisse tu testis es. quid ergo? ista culpa</td><td></td></tr><tr><td>Brutorum? minime illorum quidem, sed aliorum brutorum,</td><td></td></tr><tr><td>qui se cautos ac sapientis putant; quibus satis fuit laetari, non</td><td>15</td></tr><tr><td>nullis etiam gratulari, nullis permanere. </td><td></td></tr><tr><td>  Sed praeterita omittamus; istos omni cura praesidioque</td><td>3.1</td></tr><tr><td>tueamur, et, quem ad modum tu praecipis, contenti Idibus</td><td></td></tr><tr><td>Martiis simus; quae quidem nostris amicis, divinis viris, aditum</td><td></td></tr><tr><td>ad caelum dederunt, libertatem populo Romano non dederunt. </td><td></td></tr><tr><td>recordare tua. nonne meministi clamare te omnia perisse si ille</td><td>5</td></tr><tr><td>funere elatus esset? sapienter id quidem. itaque ex eo quae</td><td></td></tr><tr><td>manarint vides. </td><td></td></tr><tr><td>  Quae scribis Kal. Iun. Antonium de provinciis relaturum,</td><td>4.1</td></tr><tr><td>ut et ipse Gallias habeat et utrisque dies prorogetur, licebitne</td><td></td></tr><tr><td>decerni libere? si licuerit, libertatem esse recuperatam laetabor;</td><td></td></tr><tr><td>si non licuerit, quid mihi attulerit ista domini mutatio praeter</td><td></td></tr><tr><td>laetitiam quam oculis cepi iusto interitu tyranni? rapinas scribis</td><td>5.1</td></tr><tr><td>ad Opis fieri; quas nos quoque tum videbamus. ne nos et</td><td></td></tr><tr><td>liberati ab egregiis viris nec liberi sumus. ita laus illorum est,</td><td></td></tr><tr><td>culpa nostra. et hortaris me ut historias scribam, ut colligam</td><td></td></tr><tr><td>tanta eorum scelera a quibus etiam nunc obsidemur! poterone</td><td>5</td></tr><tr><td>eos ipsos non laudare qui te obsignatorem adhibuerunt? nec</td><td></td></tr><tr><td>mehercule me raudusculum movet, sed homines benevolos,</td><td></td></tr><tr><td>qualescumque sunt, grave est insequi contumelia. </td><td></td></tr><tr><td>  Sed de omnibus meis consiliis, ut scribis, existimo exploratius</td><td>6.1</td></tr><tr><td>nos ad Kal. Iun. statuere posse. ad quas adero, et omni ope</td><td></td></tr><tr><td>atque opera enitar, adiuvante me scilicet auctoritate tua et gratia</td><td></td></tr><tr><td>et summa aequitate causae, ut de Buthrotiis senatus consultum</td><td></td></tr><tr><td>quale scribis fiat. quod me cogitare iubes, cogitabo equidem,</td><td>5</td></tr><tr><td>etsi tibi dederam superiore epistula cogitandum. tu autem quasi</td><td></td></tr><tr><td>iam recuperata re publica vicinis tuis Massiliensibus sua reddis.</td><td></td></tr><tr><td>haec armis, quae quam firma habeamus ignoro, restitui fortasse</td><td></td></tr><tr><td>possunt, auctoritate non possunt. </td><td></td></tr><tr><td>  Epistula brevis quae postea a te scripta est sane mihi fuit</td><td>7.1</td></tr><tr><td>iucunda de Bruti ad Antonium et de eiusdem ad te litteris.</td><td></td></tr><tr><td>posse videntur esse meliora quam adhuc fuerunt. sed nobis ubi</td><td></td></tr><tr><td>simus et quo iam nunc nos conferamus providendum est. </td><td></td></tr>
        </table>