<table>
          <script>targetHit=0;</script>
          <tr class="title first  date"><td>v Non<span class="snum">.</span> Mai<span class="snum">.</span> <span class="snum">44</span> in Pompeiano</td><td></td></tr><tr class="title last  "><td>CICERO CASSIO S.</td><td></td></tr><tr><td>Finem nullam facio, mihi crede, Cassi, de te et Bruto nostro,</td><td>12.1.1.1</td></tr><tr><td>id est de tota re publica, cogitandi, cuius omnis spes in vobis</td><td></td></tr><tr><td>est et in D. Bruto; quam quidem iam habeo ipse meliorem</td><td></td></tr><tr><td>re publica a Dolabella meo praeclarissime gesta. manabat</td><td></td></tr><tr><td>enim illud malum urbanum et ita corroborabatur cottidie ut</td><td>5</td></tr><tr><td>ego quidem et urbi et otio diffiderem urbano, sed ita</td><td></td></tr><tr><td>compressum est ut mihi videamur omne iam ad tempus ab</td><td></td></tr><tr><td>illo dumtaxat sordidissimo periculo tuti futuri. </td><td></td></tr><tr><td>  Reliqua magna sunt ac multa, sed posita omnia in vobis.</td><td></td></tr><tr><td>quamquam primum quicque explicemus. nam ut adhuc </td><td>10</td></tr><tr><td>quidem actum est, non regno sed rege liberati videmur.</td><td></td></tr><tr><td>interfecto enim rege regios omnis nutus tuemur, neque vero</td><td></td></tr><tr><td>id solum, sed etiam quae ipse ille, si viveret, non faceret,</td><td></td></tr><tr><td>ea nos quasi cogitata ab illo probamus. nec eius quidem</td><td></td></tr><tr><td>rei finem video. tabulae figuntur, immunitates dantur,</td><td>15</td></tr><tr><td>pecuniae maximae discribuntur, exsules reducuntur, senatus</td><td></td></tr><tr><td>consulta falsa referuntur, ut tantum modo odium illud</td><td></td></tr><tr><td>hominis impuri et servitutis dolor depulsus esse videatur, res</td><td></td></tr><tr><td>publica iaceat in iis perturbationibus in quas eam ille</td><td></td></tr><tr><td>coniecit. </td><td>20</td></tr><tr><td>  Haec omnia vobis sunt expedienda, nec hoc cogitandum,</td><td>2.1</td></tr><tr><td>satis iam habere rem publicam a vobis. habet illa quidem</td><td></td></tr><tr><td>tantum quantum numquam mihi in mentem venit optare;</td><td></td></tr><tr><td>sed contenta non est et pro magnitudine et animi et benefici</td><td></td></tr><tr><td>vestri a vobis magna desiderat. adhuc ulta suas iniurias est</td><td>5</td></tr><tr><td>per vos interitu tyranni, nihil amplius. ornamenta vero sua</td><td></td></tr><tr><td>quae reciperavit? an quod ei mortuo paret quem vivum ferre</td><td></td></tr><tr><td>non poterat? cuius aera refigere debebamus, eius etiam</td><td></td></tr><tr><td>chirographa defendimus? at enim ita decrevimus. fecimus id</td><td></td></tr><tr><td>quidem temporibus cedentes, quae valent in re publica</td><td>10</td></tr><tr><td>plurimum; sed immoderate quidam et ingrate nostra facili-</td><td></td></tr><tr><td>tate abutuntur. </td><td></td></tr><tr><td>  Verum haec propediem et multa alia coram. interim</td><td></td></tr><tr><td>velim sic tibi persuadeas, mihi cum rei publicae, quam</td><td></td></tr><tr><td>semper habui carissimam, tum amoris nostri causa maximae</td><td>15</td></tr><tr><td>curae esse tuam dignitatem. da operam ut valeas. </td><td></td></tr><tr><td>  Vale. </td><td></td></tr>
        </table>