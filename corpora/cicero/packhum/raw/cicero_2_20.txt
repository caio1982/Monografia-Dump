<table>
          <script>targetHit=0;</script>
          <tr><td>  Haec tu, Eruci, tot et tanta si nanctus esses in reo, quam</td><td>89.1</td></tr><tr><td>diu diceres! quo te modo iactares! tempus hercule te citius</td><td></td></tr><tr><td>quam oratio deficeret. Etenim in singulis rebus eius modi</td><td></td></tr><tr><td>materies est ut dies singulos possis consumere. Neque ego</td><td></td></tr><tr><td>non possum; non enim tantum mihi derogo, tametsi nihil</td><td>5</td></tr><tr><td>adrogo, ut te copiosius quam me putem posse dicere. Verum</td><td></td></tr><tr><td>ego forsitan propter multitudinem patronorum in grege</td><td></td></tr><tr><td>adnumerer, te pugna Cannensis accusatorem sat bonum</td><td></td></tr><tr><td>fecit. Multos caesos non ad Trasumennum lacum, sed ad</td><td></td></tr><tr><td>Servilium vidimus.</td><td>10</td></tr><tr><td>    Quis ibi non est volneratus ferro Phrygio?</td><td>90.1</td></tr><tr><td>Non necesse est omnis commemorare Curtios, Marios, deni- </td><td></td></tr><tr><td>que Memmios quos iam aetas a proeliis avocabat, postremo</td><td></td></tr><tr><td>Priamum ipsum senem, Antistium quem non modo aetas</td><td></td></tr><tr><td>sed etiam leges pugnare prohibebant. Iam quos nemo</td><td>5</td></tr><tr><td>propter ignobilitatem nominat, sescenti sunt qui inter sicarios</td><td></td></tr><tr><td>et de veneficiis accusabant; qui omnes, quod ad me attinet,</td><td></td></tr><tr><td>vellem viverent. Nihil enim mali est canes ibi quam pluri-</td><td></td></tr><tr><td>mos esse ubi permulti observandi multaque servanda sunt.</td><td></td></tr><tr><td>Verum, ut fit, multa saepe imprudentibus imperatoribus vis</td><td>91.1</td></tr><tr><td>belli ac turba molitur. Dum is in aliis rebus erat occupatus</td><td></td></tr><tr><td>qui summam rerum administrabat, erant interea qui suis</td><td></td></tr><tr><td>volneribus mederentur; qui, tamquam si offusa rei publicae</td><td></td></tr><tr><td>sempiterna nox esset, ita ruebant in tenebris omniaque mi-</td><td>5</td></tr><tr><td>scebant; a quibus miror ne quod iudiciorum esset vestigium</td><td></td></tr><tr><td>non subsellia quoque esse combusta; nam et accusatores et</td><td></td></tr><tr><td>iudices sustulerunt. Hoc commodi est quod ita vixerunt ut</td><td></td></tr><tr><td>testis omnis, si cuperent, interficere non possent; nam, dum</td><td></td></tr><tr><td>hominum genus erit, qui accuset eos non deerit; dum</td><td>10</td></tr><tr><td>civitas erit, iudicia fient. Verum, ut coepi dicere, et Erucius,</td><td></td></tr><tr><td>haec si haberet in causa quae commemoravi, posset ea</td><td></td></tr><tr><td>quamvis diu dicere, et ego, iudices, possum; sed in animo</td><td></td></tr><tr><td>est, quem ad modum ante dixi, leviter transire ac tantum</td><td></td></tr><tr><td>modo perstringere unam quamque rem, ut omnes intellegant</td><td>15</td></tr><tr><td>me non studio accusare sed officio defendere. </td><td></td></tr>
        </table>