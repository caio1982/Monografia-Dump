<table>
          <script>targetHit=0;</script>
          <tr class="title first  date"><td>ix Kal<span class="snum">-</span>iv Non Nov <span class="snum">54(</span>§<span class="snum">4,5)</span></td><td></td></tr><tr class="title last  "><td>&lt;CICERO ATTICO SAL.&gt;</td><td></td></tr><tr><td>* * * nunc, ut opinionem habeas †rerum†, ferendum est.</td><td>4.18.1.1</td></tr><tr><td>quaeris ego me ut gesserim. constanter et libere. 'ille' inquies</td><td></td></tr><tr><td>'ut ferebat?' humaniter, meaeque dignitatis, quoad mihi satis</td><td></td></tr><tr><td>factum esset, habendam sibi rationem putabat. quo modo ergo </td><td></td></tr><tr><td>absolutus? omnino πρῷρα πρύμνα accusatorum incredibilis</td><td>5</td></tr><tr><td>infantia, id est L. Lentuli L. f., quem fremunt omnes praevari-</td><td></td></tr><tr><td>catum, deinde Pompei mira contentio, iudicum sordes. ac</td><td></td></tr><tr><td>tamen <span class="caps">xxxii</span> condemnarunt, <span class="caps">xxxviii</span> absolverunt. iudicia</td><td></td></tr><tr><td>reliqua impendent. nondum est plane expeditus. </td><td></td></tr><tr><td>  Dices 'tu ergo haec quo modo fers?' belle mehercule et in</td><td>2.1</td></tr><tr><td>eo me valde amo. amisimus, mi Pomponi, omnem non modo</td><td></td></tr><tr><td>sucum ac sanguinem sed etiam colorem et speciem pristinam</td><td></td></tr><tr><td>civitatis. nulla est res publica quae delectet, in qua acquiescam.</td><td></td></tr><tr><td>'idne igitur' inquies 'facile fers?' id ipsum. recordor enim</td><td>5</td></tr><tr><td>quam bella paulisper nobis gubernantibus civitas fuerit, quae</td><td></td></tr><tr><td>mihi gratia relata sit. nullus dolor me angit unum omnia posse;</td><td></td></tr><tr><td>dirumpuntur ii qui me aliquid posse doluerunt. multa mihi</td><td></td></tr><tr><td>dant solacia, nec tamen ego de meo statu demigro, quaeque</td><td></td></tr><tr><td>vita maxime est ad naturam ad eam me refero, ad litteras et</td><td>10</td></tr><tr><td>studia nostra. dicendi laborem delectatione oratoria consolor.</td><td></td></tr><tr><td>domus me et rura nostra delectant. non recordor unde ceci-</td><td></td></tr><tr><td>derim sed unde surrexerim. fratrem mecum et te si habebo,</td><td></td></tr><tr><td>per me isti pedibus trahantur; vobis ἐμφιλοσοφῆσαι possum.</td><td></td></tr><tr><td>locus ille animi nostri stomachus ubi habitabat olim concalluit.</td><td>15</td></tr><tr><td>privata modo et domestica nos delectent, miram securitatem</td><td></td></tr><tr><td>videbis; cuius plurimae mehercule partes sunt in tuo reditu.</td><td></td></tr><tr><td>nemo enim in terris est mihi tam consentientibus sensibus.  </td><td></td></tr><tr><td>  Sed accipe alia. res fluit ad interregnum et est non nullus</td><td>3.1</td></tr><tr><td>odor dictaturae, sermo quidem multus; qui etiam Gabinium</td><td></td></tr><tr><td>apud timidos iudices adiuvit. candidati consulares omnes rei</td><td></td></tr><tr><td>ambitus. accedit etiam Gabinius, quem P. Sulla, non dubitans</td><td></td></tr><tr><td>quin foris esset, postularat, contra dicente et nihil obtinente</td><td>5</td></tr><tr><td>Torquato. sed omnes absolventur, nec posthac quisquam</td><td></td></tr><tr><td>damnabitur nisi qui hominem occiderit. hoc tamen agitur</td><td></td></tr><tr><td>severius, itaque indicia calent. M. Fulvius Nobilior condem-</td><td></td></tr><tr><td>natus est; multi alii urbani ne respondent quidem. </td><td></td></tr><tr><td>  Quid aliud novi? etiam. absoluto Gabinio stomachantes</td><td>4.1</td></tr><tr><td>alii iudices hora post Antiochum Gabinium nescio quem</td><td></td></tr><tr><td>&lt;e&gt; Sopolidis pictoribus libertum, accensum Gabini, lege Papia</td><td></td></tr><tr><td>condemnarunt. itaque dixit statim †res p. lege maiestatis</td><td></td></tr><tr><td>ουσοιμρισαμαφιηι†. Pomptinus vult a. d. <span class="caps">iiii</span> Non. Nov. trium-</td><td>5</td></tr><tr><td>phare. huic obviam Cato et Servilius praetor&lt;es&gt; ad portam</td><td></td></tr><tr><td>et Q. Mucius tribunus. negant enim latum de imperio, et est</td><td></td></tr><tr><td>latum hercule insulse. sed erit cum Pomptino Appius consul.</td><td></td></tr><tr><td>Cato tamen adfirmat se vivo illum non triumphaturum. id</td><td></td></tr><tr><td>ego puto ut multa eiusdem ad nihil&lt;um&gt; recasurum. Appius</td><td>10</td></tr><tr><td>sine lege suo sumptu in Ciliciam cogitat. </td><td></td></tr><tr><td>  A Quinto fratre et a Caesare accepi a. d. <span class="caps">viiii</span> Kal. Nov.</td><td>5.1</td></tr><tr><td>litteras datas a litoribus Britanniae proximae a. d. <span class="caps">vi</span> Kal. Oct.</td><td></td></tr><tr><td>confecta Britannia, obsidibus acceptis, nulla praeda, imperata</td><td></td></tr><tr><td>tamen pecunia exercitum e Britannia reportabant. Q. Pilius</td><td></td></tr><tr><td>erat iam ad Caesarem profectus. tu, si aut amor in te est </td><td>5</td></tr><tr><td>nostri ac tuorum aut ulla veritas, aut si etiam sapis ac frui tuis</td><td></td></tr><tr><td>commodis cogitas, adventare et prope adesse iam debes. non</td><td></td></tr><tr><td>mehercule aequo animo te careo; te autem quid mirum, qui</td><td></td></tr><tr><td>Dionysium tanto opere desiderem? quem quidem abs te, cum</td><td></td></tr><tr><td>dies venerit, et ego et Cicero meus flagitabit. abs te proximas</td><td>10</td></tr><tr><td>litteras habebam Epheso a. d. <span class="caps">v</span> Id. Sext. datas.</td><td></td></tr>
        </table>