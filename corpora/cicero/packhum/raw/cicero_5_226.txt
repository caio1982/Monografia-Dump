<table>
          <script>targetHit=0;</script>
          <tr><td>  Vnam illam noctem solam praedones ad Helorum com-</td><td>2.5.95.5</td></tr><tr><td>morati, cum fumantis etiam nostras navis reliquissent,</td><td></td></tr><tr><td>accedere incipiunt Syracusas; qui videlicet saepe audissent</td><td></td></tr><tr><td>nihil esse pulchrius quam Syracusarum moenia ac portus,</td><td></td></tr><tr><td>statuerant se, si ea Verre praetore non vidissent, numquam</td><td></td></tr><tr><td>esse visuros. Ac primo ad illa aestiva praetoris accedunt,</td><td>96.1</td></tr><tr><td>ipsam illam ad partem litoris ubi iste per eos dies taber-</td><td></td></tr><tr><td>naculis positis castra luxuriae conlocarat. Quem postea-</td><td></td></tr><tr><td>quam inanem locum offenderunt et praetorem commosse</td><td></td></tr><tr><td>ex eo loco castra senserunt, statim sine ullo metu in ipsum</td><td>5</td></tr><tr><td>portum penetrare coeperunt. Cum in portum dico, iudices,—</td><td></td></tr><tr><td>explanandum est enim diligentius eorum causa qui locum</td><td></td></tr><tr><td>ignorant,—in urbem dico atque in urbis intimam partem</td><td></td></tr><tr><td>venisse piratas; non enim portu illud oppidum clauditur,</td><td></td></tr><tr><td>sed urbe portus ipse cingitur et continetur, ut non ad-</td><td>10</td></tr><tr><td>luantur mari moenia extrema, sed ipse influat in urbis sinum</td><td></td></tr><tr><td>portus. Hic te praetore Heracleo pirata cum quattuor</td><td>97.1</td></tr><tr><td>myoparonibus parvis ad arbitrium suum navigavit. Pro</td><td></td></tr><tr><td>di immortales! piraticus myoparo, cum imperi populi</td><td></td></tr><tr><td>Romani nomen ac fasces essent Syracusis, usque ad forum</td><td></td></tr><tr><td>Syracusanorum et ad omnis crepidines urbis accessit, quo</td><td>5</td></tr><tr><td>neque Carthaginiensium gloriosissimae classes, cum mari</td><td></td></tr><tr><td>plurimum poterant, multis bellis saepe conatae umquam</td><td></td></tr><tr><td>aspirare potuerunt, neque populi Romani invicta ante te </td><td></td></tr><tr><td>praetorem gloria illa navalis umquam tot Punicis Siciliensi-</td><td></td></tr><tr><td>busque bellis penetrare potuit; qui locus eius modi est ut</td><td>10</td></tr><tr><td>ante Syracusani in moenibus suis, in urbe, in foro hostem</td><td></td></tr><tr><td>armatum ac victorem quam in portu ullam hostium navem</td><td></td></tr><tr><td>viderint. Hic, te praetore, praedonum naviculae perva-</td><td>98.1</td></tr><tr><td>gatae sunt quo Atheniensium classis sola post hominum</td><td></td></tr><tr><td>memoriam trecentis navibus vi ac multitudine invasit;</td><td></td></tr><tr><td>quae in eo ipso portu loci ipsius portusque natura victa</td><td></td></tr><tr><td>atque superata est. Hic primum opes illius civitatis com-</td><td>5</td></tr><tr><td>minutae depressaeque sunt: in hoc portu Atheniensium</td><td></td></tr><tr><td>nobilitatis, imperi, gloriae naufragium factum existimatur.</td><td></td></tr><tr><td>Eone pirata penetravit quo simul atque adisset non modo</td><td></td></tr><tr><td>a latere sed etiam a tergo magnam partem urbis relin-</td><td></td></tr><tr><td>queret? Insulam totam praetervectus est, quae est urbs</td><td>10</td></tr><tr><td>Syracusis suo nomine ac moenibus, quo in loco maiores,</td><td></td></tr><tr><td>ut ante dixi, Syracusanum habitare vetuerunt, quod, qui</td><td></td></tr><tr><td>illam partem urbis tenerent, in eorum potestatem portum</td><td></td></tr><tr><td>futurum intellegebant. At quem ad modum est perva-</td><td>99.1</td></tr><tr><td>gatus! Radices palmarum agrestium, quas in nostris</td><td></td></tr><tr><td>navibus invenerant, iactabant, ut omnes istius improbitatem</td><td></td></tr><tr><td>et calamitatem Siciliae possent cognoscere. Siculosne</td><td></td></tr><tr><td>milites, aratorumne liberos, quorum patres tantum labore</td><td>5</td></tr><tr><td>suo frumenti exarabant ut populo Romano totique Italiae</td><td></td></tr><tr><td>suppeditare possent, eosne in insula Cereris natos, ubi</td><td></td></tr><tr><td>primum fruges inventae esse dicuntur, eo cibo esse usos</td><td></td></tr><tr><td>a quo maiores eorum ceteros quoque frugibus inventis</td><td></td></tr><tr><td>removerunt! Te praetore Siculi milites palmarum stirpi-</td><td>10</td></tr><tr><td>bus, piratae Siculo frumento alebantur! O spectaculum</td><td>100.1</td></tr><tr><td>miserum atque acerbum! ludibrio esse urbis gloriam,</td><td></td></tr><tr><td>populi Romani nomen, &lt;omnium&gt; hominum conventum atque </td><td></td></tr><tr><td>multitudinem piratico myoparoni! in portu Syracusano de</td><td></td></tr><tr><td>classe populi Romani triumphum agere piratam, cum</td><td>5</td></tr><tr><td>praetoris inertissimi nequissimique oculos praedonum remi</td><td></td></tr><tr><td>respergerent! </td><td></td></tr>
        </table>