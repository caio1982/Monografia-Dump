<table>
          <script>targetHit=0;</script>
          <tr><td>  Hic missore uacans fulgens iacet una Sagitta,</td><td>34.84</td></tr><tr><td>quam propter nitens pinna conuoluitur Ales:</td><td>85</td></tr><tr><td>haec clinata magis paulo est Aquilonis ad auras. </td><td></td></tr><tr><td>  At propter se Aquila ardenti cum corpore portat,</td><td></td></tr><tr><td>igniferum mulcens tremebundis aethera pinnis;</td><td></td></tr><tr><td>non nimis ingenti cum corpore, sed graue maestis</td><td></td></tr><tr><td>ostendit nautis perturbans aequora signum. </td><td>90</td></tr><tr><td>  Tum magni curuus Capricorni corpora propter</td><td></td></tr><tr><td>Delphinus iacet, haud nimio lustratu' nitore, </td><td></td></tr><tr><td>praeter quadruplicis stellas in fronte locatas,</td><td></td></tr><tr><td>quas interuallum binas disterminat unum;</td><td></td></tr><tr><td>cetera pars late tenui cum lumine serpit. </td><td>95</td></tr><tr><td>  Illae, quae fulgent luces ex ore corusco,</td><td></td></tr><tr><td>sunt inter partis gelidas Aquiloni' locatae</td><td></td></tr><tr><td>atque inter spatium et laeti uestigia solis.</td><td></td></tr><tr><td>At pars inferior Delphini fusa uidetur</td><td></td></tr><tr><td>inter solis iter, simul inter flamina uenti,</td><td>100</td></tr><tr><td>uiribus erumpit qua summis spiritus Austri. </td><td></td></tr><tr><td>  Exinde Orion obliquo corpore nitens</td><td></td></tr><tr><td>inferiora tenet truculenti corpora Tauri.</td><td></td></tr><tr><td>Quem qui suspiciens in caelum nocte serena</td><td></td></tr><tr><td>late dispersum non uiderit, haud ita uero</td><td>105</td></tr><tr><td>cetera se speret cognoscere signa potesse. </td><td></td></tr><tr><td>  Namque pedes subter rutilo cum lumine claret</td><td></td></tr><tr><td>feruidus ille Canis stellarum luce refulgens.</td><td></td></tr><tr><td>Hunc tegit obscurus subter praecordia uepres,</td><td></td></tr><tr><td>nec uero toto spirans de corpore flammam </td><td>110</td></tr><tr><td>aestiferos ualidis erumpit flatibus ignes:</td><td></td></tr><tr><td>totus ab ore micans iacitur mortalibus ardor.</td><td></td></tr><tr><td>Hic ubi se pariter cum sole in lumina caeli</td><td></td></tr><tr><td>extulit, haud patitur foliorum tegmine frustra</td><td></td></tr><tr><td>suspensos animos arbusta ornata tenere.</td><td>115</td></tr><tr><td>Nam quorum stirpis tellus amplexa prehendit,</td><td></td></tr><tr><td>haec augens anima uitali flamine mulcet;</td><td></td></tr><tr><td>at quorum nequeunt radices findere terras,</td><td></td></tr><tr><td>denudat foliis ramos et cortice truncos. </td><td></td></tr>
        </table>