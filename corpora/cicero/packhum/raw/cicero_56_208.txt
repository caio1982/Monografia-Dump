<table>
          <script>targetHit=0;</script>
          <tr class="title first  date"><td>iv vel iii Non<span class="snum">.</span> Febr<span class="snum">.(?)</span> <span class="snum">43</span></td><td></td></tr><tr class="title last  "><td>CICERO TREBONIO S.</td><td></td></tr><tr><td>Quam vellem ad illas pulcherrimas epulas me Idibus Martiis</td><td>10.28.1.1</td></tr><tr><td>invitasses! reliquiarum nihil haberemus. at nunc cum iis</td><td></td></tr><tr><td>tantum negoti est ut vestrum illud divinum &lt;in&gt; rem</td><td></td></tr><tr><td>publicam beneficium non nullam habeat querelam. quod</td><td></td></tr><tr><td>vero a te, viro optimo, seductus est tuoque beneficio adhuc </td><td>5</td></tr><tr><td>vivit haec pestis, interdum, quod mihi vix fas est, tibi</td><td></td></tr><tr><td>subirascor; mihi enim negoti plus reliquisti uni quam praeter</td><td></td></tr><tr><td>me omnibus. </td><td></td></tr><tr><td>  Ut enim primum post Antoni foedissimum discessum</td><td></td></tr><tr><td>senatus haberi libere potuit, ad illum animum meum reverti</td><td>10</td></tr><tr><td>pristinum quem tu cum civi acerrimo, patre tuo, in ore et</td><td></td></tr><tr><td>amore semper habuisti. nam cum senatum a. d. XIII Kal.</td><td>2.1</td></tr><tr><td>Ian. tribuni pl. vocavissent deque alia re referrent, totam rem</td><td></td></tr><tr><td>publicam sum complexus egique acerrime senatumque iam</td><td></td></tr><tr><td>languentem et defessum ad pristinam virtutem consuetudi-</td><td></td></tr><tr><td>nemque revocavi magis animi quam ingeni viribus. hic dies</td><td>5</td></tr><tr><td>meaque contentio atque actio spem primum populo Romano</td><td></td></tr><tr><td>attulit libertatis reciperandae. nec vero ipse postea tempus</td><td></td></tr><tr><td>ullum intermisi de re publica non cogitandi solum sed</td><td></td></tr><tr><td>etiam agendi. </td><td></td></tr><tr><td>  Quod nisi res urbanas actaque omnia ad te perferri</td><td>3.1</td></tr><tr><td>arbitrarer, ipse perscriberem, quamquam eram maximis</td><td></td></tr><tr><td>occupationibus impeditus. sed illa cognosces ex aliis, a me</td><td></td></tr><tr><td>pauca et ea summatim. habemus fortem senatum, consularis</td><td></td></tr><tr><td>partim timidos, partim male sentientis. magnum damnum</td><td>5</td></tr><tr><td>factum est in Servio. L. Caesar optime sentit, sed, quod</td><td></td></tr><tr><td>avunculus est, non acerrimas dicit sententias. consules</td><td></td></tr><tr><td>egregii, praeclarus D. Brutus, egregius puer Caesar, de quo</td><td></td></tr><tr><td>spero equidem reliqua; hoc vero certum habeto, nisi ille</td><td></td></tr><tr><td>veteranos celeriter conscripsisset legionesque duae de</td><td>10</td></tr><tr><td>exercitu Antoni ad eius se auctoritatem contulissent atque is</td><td></td></tr><tr><td>oppositus esset terror Antonio, nihil Antonium sceleris, nihil</td><td></td></tr><tr><td>crudelitatis praeteriturum fuisse. </td><td></td></tr><tr><td>  Haec tibi, etsi audita esse arbitrabar, volui tamen notiora</td><td></td></tr><tr><td>esse. plura scribam si plus oti habuero. </td><td>15</td></tr>
        </table>