<CICERO ATTICO SAL.> Cum dedissem iam litteras a. d.  viii  Kal., pueri quos cum Matio et Trebatio miseram epistulam mihi attulerunt hoc exemplo: MATIVS ET TREBATIVS CICERONI IMP. SAL. Cum Capua exissemus, in itinere audivimus Pompeium Brundisio a. d.  xvi  Kal. Apr. cum omnibus copiis quas habuerit profectum  esse; Caesarem postero die in oppidum introisse, contionatum esse, inde Romam contendisse, velle ante Kalendas esse ad urbem et pauculos dies ibi commorari, deinde in Hispanias proficisci. nobis non alienum visum est, quoniam de adventu Caesaris pro certo habebamus, pueros tuos ad te remittere, ut id tu quam primum scires. mandata tua nobis curae sunt eaque ut tempus postularit agemus. Trebatius sedulo facit ut antecedat.  Epistula conscripta nuntiatum est nobis Caesarem a. d.  viii  Kal. Apr. Beneventi mansurum, a. d.  vii  Kal. Capuae, a. d.  vi  Sinuessae. haec pro certo putamus.