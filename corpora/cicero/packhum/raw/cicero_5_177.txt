<table>
          <script>targetHit=0;</script>
          <tr><td>  Itaque hoc nefario scelere concepto nihil postea tota in</td><td>2.4.72.1</td></tr><tr><td>Sicilia neque sacri neque religiosi duxit esse; ita sese in</td><td></td></tr><tr><td>ea provincia per triennium gessit ut ab isto non solum</td><td></td></tr><tr><td>hominibus verum etiam dis immortalibus bellum indictum</td><td></td></tr><tr><td>putaretur. Segesta est oppidum pervetus in Sicilia, iudices,</td><td>5</td></tr><tr><td>quod ab Aenea fugiente a Troia atque in haec loca veniente</td><td></td></tr><tr><td>conditum esse demonstrant. Itaque Segestani non solum</td><td></td></tr><tr><td>perpetua societate atque amicitia, verum etiam cognatione</td><td></td></tr><tr><td>se cum populo Romano coniunctos esse arbitrantur. Hoc</td><td></td></tr><tr><td>quondam oppidum, cum illa civitas cum Poenis suo nomine</td><td>10</td></tr><tr><td>ac sua sponte bellaret, a Carthaginiensibus vi captum atque</td><td></td></tr><tr><td>deletum est, omniaque quae ornamento urbi esse possent</td><td></td></tr><tr><td>Carthaginem sunt ex illo loco deportata. Fuit apud Se-</td><td></td></tr><tr><td>gestanos ex aere Dianae simulacrum, cum summa atque</td><td></td></tr><tr><td>antiquissima praeditum religione tum singulari opere arti-</td><td>15</td></tr><tr><td>ficioque perfectum. Hoc translatum Carthaginem locum</td><td></td></tr><tr><td>tantum hominesque mutarat, religionem quidem pristinam </td><td></td></tr><tr><td>conservabat; nam propter eximiam pulchritudinem etiam</td><td></td></tr><tr><td>hostibus digna quam sanctissime colerent videbatur. Ali-</td><td>73.1</td></tr><tr><td>quot saeculis post P. Scipio bello Punico tertio Carthaginem</td><td></td></tr><tr><td>cepit; qua in victoria,—videte hominis virtutem et dili-</td><td></td></tr><tr><td>gentiam, ut et domesticis praeclarissimae virtutis exemplis</td><td></td></tr><tr><td>gaudeatis et eo maiore odio dignam istius incredibilem</td><td>5</td></tr><tr><td>audaciam iudicetis,—convocatis Siculis omnibus, quod diu-</td><td></td></tr><tr><td>tissime saepissimeque Siciliam vexatam a Carthaginiensibus</td><td></td></tr><tr><td>esse cognorat, iubet omnia conquiri; pollicetur sibi magnae</td><td></td></tr><tr><td>curae fore ut omnia civitatibus, quae cuiusque fuissent,</td><td></td></tr><tr><td>restituerentur. Tum illa quae quondam erant Himera</td><td>10</td></tr><tr><td>sublata, de quibus antea dixi, Thermitanis sunt reddita,</td><td></td></tr><tr><td>tum alia Gelensibus, alia Agrigentinis, in quibus etiam ille</td><td></td></tr><tr><td>nobilis taurus, quem crudelissimus omnium tyrannorum</td><td></td></tr><tr><td>Phalaris habuisse dicitur, quo vivos supplici causa demittere</td><td></td></tr><tr><td>homines et subicere flammam solebat. Quem taurum cum</td><td>15</td></tr><tr><td>Scipio redderet Agrigentinis, dixisse dicitur aequum esse</td><td></td></tr><tr><td>illos cogitare utrum esset Agrigentinis utilius, suisne servire</td><td></td></tr><tr><td>anne populo Romano obtemperare, cum idem monumentum</td><td></td></tr><tr><td>et domesticae crudelitatis et nostrae mansuetudinis haberent. </td><td></td></tr>
        </table>