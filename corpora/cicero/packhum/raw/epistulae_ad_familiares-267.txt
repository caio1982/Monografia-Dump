c .  Dec .   46 CICERO CORNIFICIO S. Libentissime legi tuas litteras, in quibus iucundissimum mihi fuit quod cognovi meas tibi redditas esse. non enim dubitabam quin eas libenter lecturus esses; verebar ut redderentur.  Bellum quod est in Syria Syriamque provinciam tibi tributam esse a Caesare ex tuis litteris cognovi. eam rem tibi volo bene et feliciter evenire; quod ita fore confido fretus et industria et prudentia tua. sed de Parthici belli suspicione quod scribis sane me commovit. quid enim copiarum haberes cum ipse coniectura consequi poteram tum ex tuis litteris cognovi. itaque opto ne se illa gens moveat hoc tempore, dum ad te legiones eae perducantur quas audio duci. quod si paris copias ad confligendum non habebis, non te fugiet uti consilio M. Bibuli, qui se oppido munitissimo et copiosissimo tam diu tenuit quam diu in provincia Parthi fuerunt.  Sed haec melius ex re et ex tempore constitues. mihi quidem usque curae erit quid agas dum quid egeris sciero. litteras ad te numquam habui cui darem quin dederim; a te ut idem facias peto, in primisque ut ita ad tuos scribas ut me tuum sciant esse. 