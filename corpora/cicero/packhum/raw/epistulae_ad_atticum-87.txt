med .  Mai .   54  in Cumano vel Pompeiano CICERO ATTICO SAL. Vestorius noster me per litteras fecit certiorem te Roma a. d.  vi Id. Mai. putare profectum esse tardius quam dixeras quod minus valuisses. si iam melius vales, vehementer gaudeo. velim domum ad te scribas ut mihi tui libri pateant non secus ac si ipse adesses, cum ceteri tum Varronis. est enim mihi utendum quibusdam rebus ex his libris ad eos quos in manibus habeo; quos, ut spero, tibi valde probabo.  Tu velim, si quid novi forte habes, maxime a Quinto fratre, deinde a C. Caesare, et si quid novi forte de comitiis, de re publica (soles enim tu haec festive odorari), scribas ad me; si nihil habebis, tamen scribas aliquid. numquam enim mihi tua epistula aut intempestiva aut loquax visa est. maxime autem rogo rebus tuis totoque itinere <feliciter ex> sententiaque con- fecto nos quam primum revisas. Dionysium iube salvere. cura ut valeas.