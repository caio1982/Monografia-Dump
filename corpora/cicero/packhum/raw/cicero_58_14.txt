<table>
          <script>targetHit=0;</script>
          <tr class="title first  date"><td>c<span class="snum">.</span> Id<span class="snum">.</span> Febr<span class="snum">.</span> <span class="snum">54</span> Romae</td><td></td></tr><tr class="title last  "><td>MARCUS QUINTO FRATRI SALUTEM</td><td></td></tr><tr><td>Gaudeo tibi iucundas esse meas litteras, nec tamen habuissem</td><td>2.11.1.1</td></tr><tr><td>scribendi nunc quidem ullum argumentum nisi tuas accepis-</td><td></td></tr><tr><td>sem. nam prid. Id., cum Appius senatum infrequentem</td><td></td></tr><tr><td>coegisset, tantum fuit frigus ut pipulo [convicio] coactus sit </td><td></td></tr><tr><td>nos dimittere. de Commageno, quod rem totam discusseram,</td><td>2.1</td></tr><tr><td>mirifice mihi et per se et per Pomponium blanditur Appius.</td><td></td></tr><tr><td>videt enim, hoc genere dicendi si utar in ceteris, Februarium</td><td></td></tr><tr><td>sterilem futurum; eumque lusi iocose satis, neque solum illud</td><td></td></tr><tr><td>extorsi oppidulum quod erat positum in Euphrati Zeugmate</td><td>5</td></tr><tr><td>sed praeterea togam sum eius praetextam, quam erat adeptus</td><td></td></tr><tr><td>Caesare consule, magno hominum risu cavillatus. 'quod</td><td>3.1</td></tr><tr><td>vult' inquam 'renovari honores eosdem, quo minus togam</td><td></td></tr><tr><td>praetextam quotannis interpolet decernendum nihil censeo.</td><td></td></tr><tr><td>vos autem homines nobiles, qui Burrenum praetextatum non</td><td></td></tr><tr><td>ferebatis, Commagenum feretis?' genus vides et locum</td><td>5</td></tr><tr><td>iocandi. multa dixi in ignobilem regem, quibus totus est</td><td></td></tr><tr><td>explosus. quo genere commotus, ut dixi, Appius totum me</td><td></td></tr><tr><td>amplexatur. nihil est enim facilius quam reliqua discutere.</td><td></td></tr><tr><td>sed non faciam ut illum offendam,</td><td></td></tr><tr><td>    'ne imploret fidem</td><td>10</td></tr><tr><td>    Iovis Hospitalis, Graios omnis convocet,'</td><td></td></tr><tr><td>per quos mecum in gratiam rediit. </td><td></td></tr><tr><td>  Theopompo satis faciemus. de Caesare, fugerat me ad te</td><td>4.1</td></tr><tr><td>scribere. video enim quas tu litteras exspectaris. sed ille</td><td></td></tr><tr><td>scripsit ad Balbum fasciculum illum epistularum in quo</td><td></td></tr><tr><td>fuerat mea et Balbi totum sibi aqua madidum redditum esse,</td><td></td></tr><tr><td>ut ne illud quidem sciat, meam fuisse aliquam epistulam.</td><td>5</td></tr><tr><td>sed ex Balbi epistula pauca verba intellexerat, ad quae</td><td></td></tr><tr><td>rescripsit his verbis: 'de Cicerone te video quiddam scripsisse</td><td></td></tr><tr><td>quod ego non intellexi. quantum autem coniectura conseque-</td><td></td></tr><tr><td>bar, id erat eius modi ut magis optandum quam sperandum</td><td></td></tr><tr><td>putarem.' itaque postea misi ad Caesarem eodem illo</td><td>5.1</td></tr><tr><td>exemplo litteras. iocum autem illius de sua egestate ne sis </td><td></td></tr><tr><td>aspernatus; ad quem ego rescripsi nihil esse quod posthac</td><td></td></tr><tr><td>arcae nostrae fiducia conturbaret lusique in eo genere et</td><td></td></tr><tr><td>familiariter et cum dignitate. amor autem eius erga nos</td><td>5</td></tr><tr><td>perfertur omnium nuntiis singularis. litterae quidem ad id</td><td></td></tr><tr><td>quod exspectas fere cum tuo redditu iungentur. </td><td></td></tr><tr><td>  Reliqua singulorum dierum scribemus ad te, si modo</td><td></td></tr><tr><td>tabellarios tu praebebis. quamquam eius modi frigus</td><td></td></tr><tr><td>impendebat ut summo in periculo esset [ne] Appius ne aedes</td><td>10</td></tr><tr><td>urerentur.</td><td></td></tr>
        </table>