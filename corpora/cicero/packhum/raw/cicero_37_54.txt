<table>
          <script>targetHit=0;</script>
          <tr><td>  Tum ille 'ut ita ista esse concedam,' inquit 'Antoni, quae</td><td>2.365.1</td></tr><tr><td>sunt valde secus, quid mihi [tu] tandem hodie aut cuiquam</td><td></td></tr><tr><td>homini quod dici possit reliquisti? Dicam enim vere,</td><td></td></tr><tr><td>amicissimi homines, quod sentio: saepe ego doctos homines,</td><td></td></tr><tr><td>quid dico saepe? immo non numquam; saepe enim qui</td><td>5</td></tr><tr><td>potui, qui puer in forum venerim neque inde umquam</td><td></td></tr><tr><td>diutius quam quaestor afuerim? Sed tamen audivi, ut heri</td><td></td></tr><tr><td>dicebam, et Athenis cum essem, doctissimos viros et in</td><td></td></tr><tr><td>Asia istum ipsum Scepsium Metrodorum, cum de his ipsis</td><td></td></tr><tr><td>rebus disputaret; neque vero mihi quisquam copiosius</td><td>10</td></tr><tr><td>umquam visus est neque subtilius in hoc genere dicendi</td><td></td></tr><tr><td>quam iste hodie esse versatus: quod si esset aliter et</td><td></td></tr><tr><td>aliquid intellegerem ab Antonio praetermissum, non essem</td><td></td></tr><tr><td>tam inurbanus et paene inhumanus, ut in eo gravarer, quod</td><td></td></tr><tr><td>vos cupere sentirem.' Tum Sulpicius 'an ergo' inquit</td><td>366.1</td></tr><tr><td>'oblitus es, Crasse, Antonium ita partitum esse tecum, ut</td><td></td></tr><tr><td>ipse instrumentum oratoris exponeret, tibi eius distinctionem</td><td></td></tr><tr><td>atque ornatum relinqueret?' Hic ille 'primum quis Antonio</td><td></td></tr><tr><td>permisit,' inquit 'ut et partis faceret et utram vellet prior</td><td>5</td></tr><tr><td>ipse sumeret? Deinde, ego si recte intellexi, cum valde</td><td></td></tr><tr><td>libenter audirem, mihi coniuncte est visus de utraque re</td><td></td></tr><tr><td>dicere.' 'Ille vero' inquit Cotta 'ornamenta orationis non</td><td></td></tr><tr><td>attigit neque eam laudem, ex qua eloquentia nomen suum</td><td></td></tr><tr><td>invenit.' 'Verba igitur' inquit Crassus 'mihi reliquit</td><td>10</td></tr><tr><td>Antonius, rem ipse sumpsit.' Tum Caesar 'si, quod diffi-</td><td>367.1</td></tr><tr><td>cilius est, id tibi reliquit, est nobis' inquit 'causa, cur te</td><td></td></tr><tr><td>audire cupiamus; sin, quod facilius, tibi causa non est, cur </td><td></td></tr><tr><td>recuses.' Et Catulus 'quid, quod dixisti,' inquit 'Crasse, si</td><td></td></tr><tr><td>[hic] hodie apud te maneremus, te morem nobis esse gestu-</td><td>5</td></tr><tr><td>rum, nihilne ad fidem tuam putas pertinere?' Tum Cotta</td><td></td></tr><tr><td>ridens 'possem tibi,' inquit 'Crasse, concedere: sed vide ne</td><td></td></tr><tr><td>quid Catulus attulerit religionis: opus hoc censorium est, id</td><td></td></tr><tr><td>autem committere vides quam homini censorio conveniat.'</td><td></td></tr><tr><td>'Agite vero' [ille] inquit 'ut vultis. Sed nunc quidem,</td><td>10</td></tr><tr><td>quoniam est id temporis, surgendum censeo et requiescen-</td><td></td></tr><tr><td>dum; post meridiem, si ita vobis est commodum, loquemur</td><td></td></tr><tr><td>aliquid, nisi forte in crastinum differre mavultis.' Omnes se</td><td></td></tr><tr><td>vel statim vel si ipse post meridiem mallet, quam primum</td><td></td></tr><tr><td>tamen audire velle dixerunt. </td><td>15</td></tr>
        </table>