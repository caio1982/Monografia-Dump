<table>
          <script>targetHit=0;</script>
          <tr class="title first  date"><td>v Non<span class="snum">.</span> Mai<span class="snum">.</span> <span class="snum">44</span> in Pompeiano</td><td></td></tr><tr class="title last  "><td>CICERO DOLABELLAE COS. SUO SAL.</td><td></td></tr><tr><td>Etsi contentus eram, mi Dolabella, tua gloria satisque ex ea</td><td>9.14.1.1</td></tr><tr><td>magnam laetitiam voluptatemque capiebam, tamen non</td><td></td></tr><tr><td>possum non confiteri cumulari me maximo gaudio quod</td><td></td></tr><tr><td>vulgo hominum opinio socium me adscribat tuis laudibus.</td><td></td></tr><tr><td>neminem conveni (convenio autem cottidie plurimos; sunt </td><td>5</td></tr><tr><td>enim permulti optimi viri qui valetudinis causa in haec loca</td><td></td></tr><tr><td>veniant, praeterea ex municipiis frequentes necessarii mei)</td><td></td></tr><tr><td>quin omnes, cum te summis laudibus ad caelum extulerunt,</td><td></td></tr><tr><td>mihi continuo maximas gratias agant. negant enim se</td><td></td></tr><tr><td>dubitare quin tu meis praeceptis et consiliis obtemperans</td><td>10</td></tr><tr><td>praestantissimum te civem et singularem consulem praebeas. </td><td></td></tr><tr><td>  Quibus ego, quamquam verissime possum respondere te</td><td>2.1</td></tr><tr><td>quae facias tuo iudicio et tua sponte facere nec cuiusquam</td><td></td></tr><tr><td>egere consilio, tamen neque plane adsentior, ne imminuam</td><td></td></tr><tr><td>tuam laudem si omnis a meis consiliis profecta videatur,</td><td></td></tr><tr><td>neque valde nego; sum enim avidior etiam quam satis est</td><td>5</td></tr><tr><td>gloriae. et tamen non alienum est dignitate tua, quod ipsi</td><td></td></tr><tr><td>Agamemnoni, regum regi, fuit honestum, habere aliquem in</td><td></td></tr><tr><td>consiliis capiendis Nestorem, mihi vero gloriosum te iuvenem</td><td></td></tr><tr><td>consulem florere laudibus quasi alumnum disciplinae meae. </td><td></td></tr><tr><td>  L. quidem Caesar, cum ad eum aegrotum Neapolim</td><td>3.1</td></tr><tr><td>venissem, quamquam erat oppressus totius corporis doloribus,</td><td></td></tr><tr><td>tamen, ante quam me plane salutavit, 'o mi Cicero' inquit,</td><td></td></tr><tr><td>'gratulor tibi cum tantum vales apud Dolabellam quantum</td><td></td></tr><tr><td>si ego apud sororis filium valerem, iam salvi esse possemus.</td><td>5</td></tr><tr><td>Dolabellae vero tuo et gratulor et gratias ago, quem quidem</td><td></td></tr><tr><td>post te consulem solum possumus vere consulem dicere.'</td><td></td></tr><tr><td>deinde multa de facto ac de re gesta tua; nihil magnificentius,</td><td></td></tr><tr><td>nihil praeclarius actum umquam, nihil rei publicae salu-</td><td></td></tr><tr><td>tarius. atque haec una vox omnium est.  </td><td>10</td></tr><tr><td>  A te autem peto ut me hanc quasi falsam hereditatem</td><td>4.1</td></tr><tr><td>alienae gloriae sinas cernere meque aliqua ex parte in</td><td></td></tr><tr><td>societatem tuarum laudum venire patiare. quamquam, mi</td><td></td></tr><tr><td>Dolabella (haec enim iocatus sum), libentius omnis meas, si</td><td></td></tr><tr><td>modo sunt aliquae meae, laudes ad te transfuderim quam</td><td>5</td></tr><tr><td>aliquam partem exhauserim ex tuis. nam cum te semper</td><td></td></tr><tr><td>tantum dilexerim quantum tu intellegere potuisti, tum his</td><td></td></tr><tr><td>tuis factis sic incensus sum ut nihil umquam in amore fuerit</td><td></td></tr><tr><td>ardentius. nihil est enim, mihi crede, virtute formosius, nihil</td><td></td></tr><tr><td>pulchrius, nihil amabilius. semper amavi, ut scis, M. Brutum</td><td>5.1</td></tr><tr><td>propter eius summum ingenium, suavissimos mores, singu-</td><td></td></tr><tr><td>larem probitatem atque constantiam; tamen Idibus Martiis</td><td></td></tr><tr><td>tantum accessit ad amorem ut mirarer locum fuisse augendi</td><td></td></tr><tr><td>in eo quod mihi iam pridem cumulatum etiam videbatur.</td><td>5</td></tr><tr><td>quis erat qui putaret ad eum amorem quem erga te habebam</td><td></td></tr><tr><td>posse aliquid accedere? tantum accessit ut mihi nunc</td><td></td></tr><tr><td>denique amare videar, antea dilexisse. </td><td></td></tr><tr><td>  Qua re quid est quod ego te horter ut dignitati et gloriae</td><td>6.1</td></tr><tr><td>servias? proponam tibi claros viros, quod facere solent qui</td><td></td></tr><tr><td>hortantur? neminem habeo clariorem quam te ipsum. te</td><td></td></tr><tr><td>imitere oportet, tecum ipse certes. ne licet quidem tibi iam</td><td></td></tr><tr><td>tantis rebus gestis non tui similem esse. quod cum ita sit,</td><td>7.1</td></tr><tr><td>hortatio non est necessaria, gratulatione magis utendum est.</td><td></td></tr><tr><td>contigit enim tibi, quod haud scio an nemini, ut summa se-</td><td></td></tr><tr><td>veritas animadversionis non modo non invidiosa sed etiam</td><td></td></tr><tr><td>popularis esset et cum bonis omnibus tum infimo cuique</td><td>5</td></tr><tr><td>gratissima. hoc si tibi fortuna quadam contigisset, gratularer </td><td></td></tr><tr><td>felicitati tuae; sed contigit magnitudine cum animi tum</td><td></td></tr><tr><td>etiam ingeni atque consili. legi enim contionem tuam. nihil</td><td></td></tr><tr><td>illa sapientius; ita pedetemptim et gradatim tum accessus</td><td></td></tr><tr><td>a te ad causam facti, tum recessus, ut res ipsa maturitatem</td><td>10</td></tr><tr><td>tibi animadvertendi omnium concessu daret. </td><td></td></tr><tr><td>  Liberasti igitur et urbem periculo et civitatem metu neque</td><td>8.1</td></tr><tr><td>solum ad tempus maximam utilitatem attulisti sed etiam ad</td><td></td></tr><tr><td>exemplum. quo facto intellegere debes in te positam esse rem</td><td></td></tr><tr><td>publicam tibique non modo tuendos sed etiam ornandos</td><td></td></tr><tr><td>esse illos viros a quibus initium libertatis profectum est. sed</td><td>5</td></tr><tr><td>his de rebus coram plura, propediem ut spero. tu, quoniam</td><td></td></tr><tr><td>rem publicam nosque conservas, fac ut diligentissime te</td><td></td></tr><tr><td>ipsum, mi Dolabella, custodias.</td><td></td></tr>
        </table>