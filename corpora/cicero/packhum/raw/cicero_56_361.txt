<table>
          <script>targetHit=0;</script>
          <tr class="title first  date"><td><span class="snum">47</span> vel <span class="snum">46</span> <span class="snum">(</span>nisi potius c<span class="snum">.</span> <span class="snum">62)</span></td><td></td></tr><tr class="title last  "><td>M. CICERO ALLIENO S.</td><td></td></tr><tr><td>Democritus Sicyonius non solum hospes meus est sed etiam,</td><td>13.78.1.1</td></tr><tr><td>quod non multis contigit, Graecis praesertim, valde familiaris. </td><td></td></tr><tr><td>est enim in eo summa probitas, summa virtus, summa in</td><td></td></tr><tr><td>hospites liberalitas et observantia, meque praeter ceteros et</td><td></td></tr><tr><td>colit et observat et diligit. eum tu non modo suorum civium</td><td>5</td></tr><tr><td>verum paene Achaiae principem cognosces. huic ego tantum</td><td>2.1</td></tr><tr><td>modo aditum ad tuam cognitionem patefacio et munio;</td><td></td></tr><tr><td>cognitum per te ipsum, quae tua natura est, dignum tua</td><td></td></tr><tr><td>amicitia atque hospitio iudicabis. peto igitur a te ut his</td><td></td></tr><tr><td>litteris lectis recipias eum in tuam fidem, polliceare omnia te</td><td>5</td></tr><tr><td>facturum mea causa. de reliquo, si, id quod confido fore,</td><td></td></tr><tr><td>dignum eum tua amicitia hospitioque cognoveris, peto ut</td><td></td></tr><tr><td>eum complectare, diligas, in tuis habeas. erit id mihi</td><td></td></tr><tr><td>maiorem in modum gratum. </td><td></td></tr><tr><td>  Vale.</td><td>10</td></tr>
        </table>