<table>
          <script>targetHit=0;</script>
          <tr><td>  Deliciarum obiurgatio fuit longa, etiam lenior, plusque</td><td>27.3</td></tr><tr><td>disputationis habuit quam atrocitatis, quo etiam audita est</td><td></td></tr><tr><td>attentius. Nam P. Clodius, amicus meus, cum se gravissime</td><td>5</td></tr><tr><td>vehementissimeque iactaret et omnia inflammatus ageret</td><td></td></tr><tr><td>tristissimis verbis, voce maxima, tametsi probabam eius</td><td></td></tr><tr><td>eloquentiam, tamen non pertimescebam; aliquot enim in</td><td></td></tr><tr><td>causis eum videram frustra litigantem. Tibi autem, Balbe,</td><td></td></tr><tr><td>respondeo primum precario, si licet, si fas est defendi a me</td><td>10</td></tr><tr><td>eum qui nullum convivium renuerit, qui in hortis fuerit, qui</td><td></td></tr><tr><td>unguenta sumpserit, qui Baias viderit. Equidem multos et</td><td>28.1</td></tr><tr><td>vidi in hac civitate et audivi, non modo qui primoribus labris</td><td></td></tr><tr><td>gustassent genus hoc vitae et extremis, ut dicitur, digitis</td><td></td></tr><tr><td>attigissent sed qui totam adulescentiam voluptatibus de-</td><td></td></tr><tr><td>didissent, emersisse aliquando et se ad frugem bonam, ut</td><td>5</td></tr><tr><td>dicitur, recepisse gravisque homines atque inlustris fuisse.</td><td></td></tr><tr><td>Datur enim concessu omnium huic aliqui ludus aetati, et</td><td></td></tr><tr><td>ipsa natura profundit adulescentiae cupiditates. Quae si</td><td></td></tr><tr><td>ita erumpunt ut nullius vitam labefactent, nullius domum</td><td></td></tr><tr><td>evertant, faciles et tolerabiles haberi solent. Sed tu mihi</td><td>29.1</td></tr><tr><td>videbare ex communi infamia iuventutis aliquam invidiam</td><td></td></tr><tr><td>Caelio velle conflare. Itaque omne illud silentium quod est</td><td></td></tr><tr><td>orationi tributum tuae fuit ob eam causam quod uno reo</td><td></td></tr><tr><td>proposito de multorum vitiis cogitabamus. Facile est</td><td>5</td></tr><tr><td>accusare luxuriem. Dies iam me deficiat, si quae dici in</td><td></td></tr><tr><td>eam sententiam possunt coner expromere; de corruptelis,</td><td></td></tr><tr><td>de adulteriis, de protervitate, de sumptibus immensa oratio</td><td></td></tr><tr><td>est. Vt tibi reum neminem sed vitia ista proponas, res</td><td></td></tr><tr><td>tamen ipsa et copiose et graviter accusari potest. Sed </td><td>10</td></tr><tr><td>vestrae sapientiae, iudices, est non abduci ab reo nec, quos</td><td></td></tr><tr><td>aculeos habeat severitas gravitasque vestra, cum eos accusator</td><td></td></tr><tr><td>erexerit in rem, in vitia, in mores, in tempora, emittere in</td><td></td></tr><tr><td>hominem et in reum, cum is non suo crimine sed multorum</td><td></td></tr><tr><td>vitio sit in quoddam odium iniustum vocatus. Itaque ego</td><td>30.1</td></tr><tr><td>severitati tuae ita ut oportet respondere non audeo. Erat</td><td></td></tr><tr><td>enim meum deprecari vacationem adulescentiae veniamque</td><td></td></tr><tr><td>petere. Non, inquam, audeo; perfugiis nihil utor aetatis,</td><td></td></tr><tr><td>concessa omnibus iura dimitto; tantum peto ut, si qua est</td><td>5</td></tr><tr><td>invidia communis hoc tempore aeris alieni, petulantiae,</td><td></td></tr><tr><td>libidinum iuventutis, quam video esse magnam, tamen ne</td><td></td></tr><tr><td>huic aliena peccata, ne aetatis ac temporum vitia noceant.</td><td></td></tr><tr><td>Atque ego idem qui haec postulo quin criminibus quae in</td><td></td></tr><tr><td>hunc proprie conferuntur diligentissime respondeam non</td><td>10</td></tr><tr><td>recuso. </td><td></td></tr>
        </table>