<table>
          <script>targetHit=0;</script>
          <tr><td>  Et quoniam fortunarum contentionem facere coepimus,</td><td>51.1</td></tr><tr><td>de reditu Gabini omittamus, quem, etsi sibi ipse praecidit,</td><td></td></tr><tr><td>ego tamen os ut videam hominis exspecto; tuum, si placet,</td><td></td></tr><tr><td>reditum cum meo conferamus. Ac meus quidem is fuit</td><td></td></tr><tr><td>ut a Brundisio usque Romam agmen perpetuum totius</td><td>5</td></tr><tr><td>Italiae viderit. Neque enim regio ulla fuit nec municipium</td><td></td></tr><tr><td>neque praefectura aut colonia ex qua non ad me publice</td><td></td></tr><tr><td>venerint gratulatum. Quid dicam adventus meos, quid</td><td></td></tr><tr><td>effusiones hominum ex oppidis, quid concursus ex agris</td><td></td></tr><tr><td>patrum familias cum coniugibus ac liberis, quid eos dies</td><td>10</td></tr><tr><td>qui quasi deorum immortalium festi atque sollemnes apud</td><td></td></tr><tr><td>omnis sunt adventu meo redituque celebrati? Vnus ille</td><td>52.1</td></tr><tr><td>dies mihi quidem immortalitatis instar fuit quo in patriam</td><td></td></tr><tr><td>redii, cum senatum egressum vidi populumque Romanum</td><td></td></tr><tr><td>universum, cum mihi ipsa Roma prope convolsa sedibus</td><td></td></tr><tr><td>suis ad complectendum conservatorem suum progredi visa</td><td>5</td></tr><tr><td>est. Quae me ita accepit ut non modo omnium generum,</td><td></td></tr><tr><td>aetatum, ordinum omnes viri ac mulieres omnis fortunae ac</td><td></td></tr><tr><td>loci, sed etiam moenia ipsa viderentur et tecta urbis ac</td><td></td></tr><tr><td>templa laetari. Me consequentibus diebus in ea ipsa domo</td><td></td></tr><tr><td>qua tu me expuleras, quam expilaras, quam incenderas,</td><td>10</td></tr><tr><td>pontifices, consules, patres conscripti conlocaverunt mihique,</td><td></td></tr><tr><td>quod ante me nemini, pecunia publica aedificandam domum</td><td></td></tr><tr><td>censuerunt. </td><td></td></tr><tr><td>  Habes reditum meum. Confer nunc vicissim tuum,</td><td>53.1</td></tr><tr><td>quando quidem amisso exercitu nihil incolume domum</td><td></td></tr><tr><td>praeter os illud tuum pristinum rettulisti. Qui primum </td><td></td></tr><tr><td>qua veneris cum laureatis tuis lictoribus quis scit? Quos</td><td></td></tr><tr><td>tu Maeandros, dum omnis solitudines persequeris, quae</td><td>5</td></tr><tr><td>deverticula flexionesque quaesisti? quod te municipium</td><td></td></tr><tr><td>vidit, quis amicus invitavit, quis hospes aspexit? Nonne</td><td></td></tr><tr><td>tibi nox erat pro die, solitudo pro frequentia, caupona pro</td><td></td></tr><tr><td>oppido, non ut redire ex Macedonia nobilis imperator sed</td><td></td></tr><tr><td>ut mortuus infamis referri videretur? Romam vero ipsam,</td><td>10</td></tr><tr><td>o familiae non dicam Calpurniae sed Calventiae, neque</td><td></td></tr><tr><td>huius urbis sed Placentini municipi, neque paterni generis</td><td></td></tr><tr><td>sed bracatae cognationis dedecus! quem ad modum in-</td><td></td></tr><tr><td>gressus es? quis tibi non dicam horum aut civium cete-</td><td></td></tr><tr><td>rorum sed tuorum legatorum obviam venit? Mecum enim</td><td>54.1</td></tr><tr><td>L. Flaccus, vir tua legatione indignissimus atque eis con-</td><td></td></tr><tr><td>siliis quibus mecum in consulatu meo coniunctus fuit ad</td><td></td></tr><tr><td>conservandam rem publicam dignior, mecum fuit tum</td><td></td></tr><tr><td>cum te quidam non longe a porta cum lictoribus errantem</td><td>5</td></tr><tr><td>visum esse narraret; scio item virum fortem in primis, belli</td><td></td></tr><tr><td>ac rei militaris peritum, familiarem meum, Q. Marcium,</td><td></td></tr><tr><td>quorum tu legatorum opera in proelio imperator appel-</td><td></td></tr><tr><td>latus eras cum longe afuisses, adventu isto tuo domi</td><td></td></tr><tr><td>fuisse otiosum. Sed quid ego enumero qui tibi obviam</td><td>55.1</td></tr><tr><td>non venerint? quin dico venisse paene neminem ne de</td><td></td></tr><tr><td>officiosissima quidem natione candidatorum, cum volgo</td><td></td></tr><tr><td>essent et illo ipso et multis ante diebus admoniti et rogati?</td><td></td></tr><tr><td>Togulae lictoribus ad portam praesto fuerunt; quibus illi</td><td>5</td></tr><tr><td>acceptis sagula reiecerunt, catervam imperatori suo novam</td><td></td></tr><tr><td>praebuerunt. Sic iste a tanto exercitu tantae provinciae</td><td></td></tr><tr><td>triennio post Macedonicus imperator in urbem se intulit ut </td><td></td></tr><tr><td>nullius negotiatoris obscurissimi reditus umquam fuerit</td><td></td></tr><tr><td>desertior. In quo me tamen, qui esset paratus ad se de-</td><td>10</td></tr><tr><td>fendendum, reprehendit. Cum ego eum Caelimontana in-</td><td></td></tr><tr><td>troisse dixissem, sponsione me ni Esquilina introisset homo</td><td></td></tr><tr><td>promptus lacessivit; quasi vero id aut ego scire debuerim</td><td></td></tr><tr><td>aut vestrum quisquam audierit aut ad rem pertineat qua</td><td></td></tr><tr><td>tu porta introieris, modo ne triumphali, quae porta Mace-</td><td>15</td></tr><tr><td>donicis semper &lt;pro&gt; consulibus ante te patuit; tu inventus</td><td></td></tr><tr><td>es qui consulari imperio praeditus ex Macedonia non</td><td></td></tr><tr><td>triumphares. </td><td></td></tr>
        </table>