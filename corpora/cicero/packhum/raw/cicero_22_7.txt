<table>
          <script>targetHit=0;</script>
          <tr><td>  Hic tum senatus sollicitus, vos, equites Romani, excitati,</td><td>25.5</td></tr><tr><td>Italia cuncta permota, omnes denique omnium generum</td><td></td></tr><tr><td>atque ordinum cives summae rei publicae a consulibus atque</td><td></td></tr><tr><td>a summo imperio petendum esse auxilium arbitrabantur,</td><td></td></tr><tr><td>cum illi soli essent praeter furiosum illum tribunum duo rei</td><td></td></tr><tr><td>publicae turbines, qui non modo praecipitanti patriae non</td><td>10</td></tr><tr><td>subvenirent, sed eam nimium tarde concidere maererent.</td><td></td></tr><tr><td>Flagitabatur ab his cotidie cum querelis bonorum omnium</td><td></td></tr><tr><td>tum etiam precibus senatus, ut meam causam susciperent,</td><td></td></tr><tr><td>agerent aliquid, denique ad senatum referrent: non modo</td><td></td></tr><tr><td>negando, sed etiam inridendo amplissimum quemque illius</td><td>15</td></tr><tr><td>ordinis insequebantur. Hic subito cum incredibilis in</td><td>26.1</td></tr><tr><td>Capitolium multitudo ex tota urbe cunctaque Italia con-</td><td></td></tr><tr><td>venisset, vestem mutandam omnes meque iam omni ratione,</td><td></td></tr><tr><td>privato consilio, quoniam publicis ducibus res publica</td><td></td></tr><tr><td>careret, defendendum putarunt. Erat eodem tempore senatus</td><td>5</td></tr><tr><td>in aede Concordiae, quod ipsum templum repraesentabat </td><td></td></tr><tr><td>memoriam consulatus mei, cum flens universus ordo cin-</td><td></td></tr><tr><td>cinnatum consulem orabat; nam alter ille horridus et severus</td><td></td></tr><tr><td>consulto se domi continebat. Qua tum superbia caenum</td><td></td></tr><tr><td>illud ac labes amplissimi ordinis preces et clarissimorum</td><td>10</td></tr><tr><td>civium lacrimas repudiavit! me ipsum ut contempsit helluo</td><td></td></tr><tr><td>patriae! nam quid ego patrimoni dicam, quod ille tum cum</td><td></td></tr><tr><td>quaestum faceret amisit? Venistis ad senatum, vos, inquam,</td><td></td></tr><tr><td>equites Romani et omnes boni veste mutata, vosque pro</td><td></td></tr><tr><td>meo capite ad pedes lenonis impurissimi proiecistis, cum,</td><td>15</td></tr><tr><td>vestris precibus ab latrone illo repudiatis, vir incredibili fide,</td><td></td></tr><tr><td>magnitudine animi, constantia, L. Ninnius, ad senatum de</td><td></td></tr><tr><td>re publica rettulit, senatusque frequens vestem pro mea</td><td></td></tr><tr><td>salute mutandam censuit. </td><td></td></tr>
        </table>