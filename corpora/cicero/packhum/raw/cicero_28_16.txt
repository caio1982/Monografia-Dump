<table>
          <script>targetHit=0;</script>
          <tr><td>  Quaeris quid potuerit amplius adsequi Plancius, si Cn.</td><td>60.1</td></tr><tr><td>Scipionis fuisset filius. Magis aedilis fieri non potuisset,</td><td></td></tr><tr><td>sed hoc praestaret, quod ei minus invideretur. Etenim </td><td></td></tr><tr><td>honorum gradus summis hominibus et infimis sunt pares,</td><td></td></tr><tr><td>gloriae dispares. Quis nostrum se dicit M'. Curio, quis C.</td><td>5</td></tr><tr><td>Fabricio, quis C. Duellio parem, quis &lt;A.&gt; Atilio Calatino,</td><td></td></tr><tr><td>quis Cn. et P. Scipionibus, quis Africano, Marcello, Maximo?</td><td></td></tr><tr><td>Tamen eosdem sumus honorum gradus quos illi adsecuti.</td><td></td></tr><tr><td>Etenim in virtute multi sunt adscensus, ut is maxime gloria</td><td></td></tr><tr><td>excellat qui virtute plurimum praestet; honorum populi</td><td>10</td></tr><tr><td>finis est consulatus; quem magistratum iam octingenti fere</td><td></td></tr><tr><td>consecuti sunt. Horum, si diligenter quaeres, vix decimam</td><td></td></tr><tr><td>partem reperies gloria dignam. Sed nemo umquam sic egit</td><td></td></tr><tr><td>ut tu: 'cur iste fit consul? quid potuit amplius, si L.</td><td></td></tr><tr><td>Brutus esset, qui civitatem dominatu regio liberavit?'</td><td>15</td></tr><tr><td>Honore nihil amplius, laude multum. Sic igitur Plancius</td><td></td></tr><tr><td>nihilo minus quaestor est factus et tribunus pl. et aedilis</td><td></td></tr><tr><td>quam si esset summo loco natus, sed haec pari loco orti</td><td></td></tr><tr><td>sunt innumerabiles alii consecuti. Profers triumphos T.</td><td>61.1</td></tr><tr><td>Didi et C. Mari et quaeris quid simile in Plancio. Quasi</td><td></td></tr><tr><td>vero isti quos commemoras propterea magistratus ceperint</td><td></td></tr><tr><td>quod triumpharant, et non, quia commissi sunt eis magi-</td><td></td></tr><tr><td>stratus in quibus re bene gesta triumpharent, &lt;propterea</td><td>5</td></tr><tr><td>triumpharint&gt;. Rogas quae castra viderit; qui et miles in</td><td></td></tr><tr><td>Creta hoc imperatore et tribunus in Macedonia militum</td><td></td></tr><tr><td>fuerit, et quaestor tantum ex re militari detraxerit temporis</td><td></td></tr><tr><td>quantum in me custodiendum transferre maluerit. Quaeris</td><td></td></tr><tr><td>num disertus sit. Immo, id quod secundum est, ne sibi</td><td>62.1</td></tr><tr><td>quidem videtur. Num iuris consultus. Quasi quisquam</td><td></td></tr><tr><td>sit qui sibi hunc falsum de iure respondisse dicat. Omnes </td><td></td></tr><tr><td>enim istius modi artes in eis reprehenduntur qui, cum pro-</td><td></td></tr><tr><td>fessi sunt, satis facere non possunt, non in eis qui se afuisse</td><td>5</td></tr><tr><td>ab istis studiis confitentur. Virtus, probitas, integritas in</td><td></td></tr><tr><td>candidato, non linguae volubilitas, non ars, non scientia</td><td></td></tr><tr><td>requiri solet. Vt nos in mancipiis parandis quamvis frugi</td><td></td></tr><tr><td>hominem si pro fabro aut pro tectore emimus, ferre moleste</td><td></td></tr><tr><td>solemus, si eas artis quas in emendo secuti sumus forte</td><td>10</td></tr><tr><td>nesciunt, sin autem emimus quem vilicum imponeremus,</td><td></td></tr><tr><td>quem pecori praeficeremus, nihil in eo nisi frugalitatem,</td><td></td></tr><tr><td>laborem, vigilantiam esse curamus, sic populus Romanus</td><td></td></tr><tr><td>deligit magistratus quasi rei publicae vilicos; in quibus si</td><td></td></tr><tr><td>qua praeterea est ars, facile patitur, sin minus, virtute eorum</td><td>15</td></tr><tr><td>et innocentia contentus est. Quotus enim quisque disertus,</td><td></td></tr><tr><td>quotus quisque iuris peritus est, ut eos numeres qui volunt</td><td></td></tr><tr><td>esse? Quod si praeterea nemo est honore dignus, quidnam</td><td></td></tr><tr><td>tot optimis et ornatissimis civibus est futurum? </td><td></td></tr>
        </table>