<table>
          <script>targetHit=0;</script>
          <tr><td>  Vnum autem mihi restabat illud quod forsitan non nemo</td><td>45.1</td></tr><tr><td>vir fortis et acris animi magnique dixerit: 'restitisses, re-</td><td></td></tr><tr><td>pugnasses, mortem pugnans oppetisses.' De quo te, te,</td><td></td></tr><tr><td>inquam, patria, testor et vos, penates patriique dei, me</td><td></td></tr><tr><td>vestrarum sedum templorumque causa, me propter salutem</td><td>5</td></tr><tr><td>meorum civium, quae mihi semper fuit mea carior vita, dimi-</td><td></td></tr><tr><td>cationem caedemque fugisse. Etenim si mihi in aliqua nave</td><td></td></tr><tr><td>cum meis amicis naviganti hoc, iudices, accidisset, ut multi</td><td></td></tr><tr><td>ex multis locis praedones classibus eam navem se oppressuros</td><td></td></tr><tr><td>minitarentur nisi me unum sibi dedidissent, si id vectores</td><td>10</td></tr><tr><td>negarent ac mecum simul interire quam me tradere hostibus</td><td></td></tr><tr><td>mallent, iecissem ipse me potius in profundum, ut ceteros</td><td></td></tr><tr><td>conservarem, quam illos mei tam cupidos non modo ad</td><td></td></tr><tr><td>certam mortem, sed in magnum vitae discrimen adducerem.</td><td></td></tr><tr><td>Cum vero in hanc rei publicae navem, ereptis senatui gu-</td><td>46.1</td></tr><tr><td>bernaculis fluitantem in alto tempestatibus seditionum ac</td><td></td></tr><tr><td>discordiarum, armatae tot classes, nisi ego essem unus</td><td></td></tr><tr><td>deditus, incursurae viderentur, cum proscriptio, caedes, di-</td><td></td></tr><tr><td>reptio denuntiaretur, cum alii me suspicione periculi sui </td><td>5</td></tr><tr><td>non defenderent, alii vetere odio bonorum incitarentur,</td><td></td></tr><tr><td>alii inviderent, alii obstare sibi me arbitrarentur, alii ulcisci</td><td></td></tr><tr><td>dolorem aliquem suum vellent, alii rem ipsam publicam</td><td></td></tr><tr><td>atque hunc bonorum statum otiumque odissent et ob</td><td></td></tr><tr><td>hasce causas tot tamque varias me unum deposcerent,</td><td>10</td></tr><tr><td>depugnarem potius cum summo non dicam exitio, sed peri-</td><td></td></tr><tr><td>culo certe vestro liberorumque vestrorum, quam id quod</td><td></td></tr><tr><td>omnibus impendebat unus pro omnibus susciperem ac</td><td></td></tr><tr><td>subirem? </td><td></td></tr><tr><td>  'Victi essent improbi.' At cives, at ab eo privato qui sine</td><td>47.1</td></tr><tr><td>armis etiam consul rem publicam conservarat. Sin victi</td><td></td></tr><tr><td>essent boni, qui superessent? Nonne ad servos videtis rem</td><td></td></tr><tr><td>venturam fuisse? An mihi ipsi, ut quidam putant, fuit mors</td><td></td></tr><tr><td>aequo animo oppetenda? Quid? Tum mortemne fugiebam?</td><td>5</td></tr><tr><td>An erat res ulla quam mihi magis optandam putarem? Aut</td><td></td></tr><tr><td>ego illas res tantas in tanta improborum multitudine cum</td><td></td></tr><tr><td>gerebam, non mihi mors, non exsilium ob oculos versaba-</td><td></td></tr><tr><td>tur? Non haec denique a me tum tamquam fata in ipsa re</td><td></td></tr><tr><td>gerenda canebantur? An erat mihi in tanto luctu meorum,</td><td>10</td></tr><tr><td>tanta diiunctione, tanta acerbitate, tanta spoliatione omnium</td><td></td></tr><tr><td>rerum quas mihi aut natura aut fortuna dederat, vita reti-</td><td></td></tr><tr><td>nenda? Tam eram rudis, tam ignarus rerum, tam expers</td><td></td></tr><tr><td>consili aut ingeni? Nihil audieram, nihil videram, nihil</td><td></td></tr><tr><td>ipse legendo quaerendoque cognoveram? Nesciebam vitae</td><td>15</td></tr><tr><td>brevem esse cursum, gloriae sempiternum? cum esset omni-</td><td></td></tr><tr><td>bus definita mors, optandum esse ut vita, quae necessitati </td><td></td></tr><tr><td>deberetur, patriae potius donata quam reservata naturae</td><td></td></tr><tr><td>videretur? Nesciebam inter sapientissimos homines hanc</td><td></td></tr><tr><td>contentionem fuisse, ut alii dicerent animos hominum sen-</td><td>20</td></tr><tr><td>susque morte restingui, alii autem tum maxime mentis</td><td></td></tr><tr><td>sapientium ac fortium virorum, cum e corpore excessissent,</td><td></td></tr><tr><td>sentire ac vigere? quorum alterum fugiendum non esse,</td><td></td></tr><tr><td>carere sensu, alterum etiam optandum, meliore esse sensu.</td><td></td></tr><tr><td>Denique, cum omnia semper ad dignitatem rettulissem nec</td><td>48.1</td></tr><tr><td>sine ea quicquam expetendum esse homini in vita putassem,</td><td></td></tr><tr><td>mortem, quam etiam virgines Athenis, regis, opinor, Erech-</td><td></td></tr><tr><td>thei filiae, pro patria contempsisse dicuntur, ego vir consularis</td><td></td></tr><tr><td>tantis rebus gestis timerem? praesertim cum eius essem</td><td>5</td></tr><tr><td>civitatis ex qua C. Mucius solus in castra Porsennae venisset</td><td></td></tr><tr><td>eumque interficere proposita sibi morte conatus esset; ex</td><td></td></tr><tr><td>qua P. Decius primum pater, post aliquot annos patria vir-</td><td></td></tr><tr><td>tute praeditus filius se ac vitam suam instructa acie pro salute</td><td></td></tr><tr><td>populi Romani victoriaque devovisset; ex qua innumerabiles</td><td>10</td></tr><tr><td>alii partim adipiscendae laudis, partim vitandae turpitudinis</td><td></td></tr><tr><td>causa mortem in variis bellis aequissimis animis oppetissent;</td><td></td></tr><tr><td>in qua civitate ipse meminissem patrem huius M. Crassi,</td><td></td></tr><tr><td>fortissimum virum, ne videret victorem vivus inimicum,</td><td></td></tr><tr><td>eadem sibi manu vitam exhausisse qua mortem saepe hosti-</td><td>15</td></tr><tr><td>bus obtulisset. </td><td></td></tr>
        </table>