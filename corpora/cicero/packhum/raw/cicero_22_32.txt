<table>
          <script>targetHit=0;</script>
          <tr><td>  Haec imitamini, per deos immortalis, qui dignitatem, qui</td><td>102.1</td></tr><tr><td>laudem, qui gloriam quaeritis! Haec ampla sunt, haec divina, </td><td></td></tr><tr><td>haec immortalia; haec fama celebrantur, monumentis anna-</td><td></td></tr><tr><td>lium mandantur, posteritati propagantur. Est labor, non</td><td></td></tr><tr><td>nego; pericula magna, fateor;</td><td>5</td></tr><tr><td>    múltae insidiae súnt bonis</td><td></td></tr><tr><td>verissime dictum est; sed te</td><td></td></tr><tr><td>    íd quod multi invídeant multique éxpetant inscítiast,</td><td></td></tr><tr><td>inquit,</td><td></td></tr><tr><td>    póstulare, nísi laborem súmma cum cura écferas.</td><td>10</td></tr><tr><td>Nollem idem alio loco dixisset, quod exciperent improbi</td><td></td></tr><tr><td>cives,</td><td></td></tr><tr><td>    óderint, dum métuant;</td><td></td></tr><tr><td>praeclara enim illa praecepta dederat iuventuti. Sed tamen</td><td>103.1</td></tr><tr><td>haec via ac ratio rei publicae capessendae olim erat magis</td><td></td></tr><tr><td>pertimescenda, cum multis in rebus multitudinis studium</td><td></td></tr><tr><td>aut populi commodum ab utilitate rei publicae discrepabat.</td><td></td></tr><tr><td>Tabellaria lex ab L. Cassio ferebatur: populus libertatem</td><td>5</td></tr><tr><td>agi putabat suam; dissentiebant principes et in salute</td><td></td></tr><tr><td>optimatium temeritatem multitudinis et tabellae licentiam</td><td></td></tr><tr><td>pertimescebant. Agrariam Ti. Gracchus legem ferebat:</td><td></td></tr><tr><td>grata erat populo; fortunae constitui tenuiorum videbantur;</td><td></td></tr><tr><td>nitebantur contra optimates, quod et discordiam excitari</td><td>10</td></tr><tr><td>videbant et, cum locupletes possessionibus diuturnis move-</td><td></td></tr><tr><td>rentur, spoliari rem publicam propugnatoribus arbitrabantur.</td><td></td></tr><tr><td>Frumentariam legem C. Gracchus ferebat: iucunda res plebei,</td><td></td></tr><tr><td>victus enim suppeditabatur large sine labore; repugnabant</td><td></td></tr><tr><td>boni, quod et ab industria plebem ad desidiam avocari</td><td>15</td></tr><tr><td>putabant et aerarium exhauriri videbant. </td><td></td></tr><tr><td>  Multa etiam nostra memoria, quae consulto praetereo, </td><td>104.1</td></tr><tr><td>fuerunt in ea contentione ut popularis cupiditas a consilio</td><td></td></tr><tr><td>principum dissideret. Nunc iam nihil est quod populus</td><td></td></tr><tr><td>a delectis principibusque dissentiat: nec flagitat rem ullam</td><td></td></tr><tr><td>neque novarum rerum est cupidus et otio suo et dignitate</td><td>5</td></tr><tr><td>optimi cuiusque et universae rei publicae gloria delectatur.</td><td></td></tr><tr><td>Itaque homines seditiosi ac turbulenti, quia nulla iam largi-</td><td></td></tr><tr><td>tione populum Romanum concitare possunt, quod plebes</td><td></td></tr><tr><td>perfuncta gravissimis seditionibus ac discordiis otium am-</td><td></td></tr><tr><td>plexatur, conductas habent contiones, neque id agunt ut ea</td><td>10</td></tr><tr><td>dicant aut ferant quae illi velint audire qui in contione sunt,</td><td></td></tr><tr><td>sed pretio ac mercede perficiunt ut, quicquid dicant, id illi</td><td></td></tr><tr><td>velle audire videantur. Num vos existimatis Gracchos aut</td><td>105.1</td></tr><tr><td>Saturninum aut quemquam illorum veterum qui populares</td><td></td></tr><tr><td>habebantur ullum umquam in contione habuisse conductum?</td><td></td></tr><tr><td>Nemo habuit; ipsa enim largitio et spes commodi propositi</td><td></td></tr><tr><td>sine mercede ulla multitudinem concitabat. Itaque tempo-</td><td>5</td></tr><tr><td>ribus illis, qui populares erant, offendebant illi quidem apud</td><td></td></tr><tr><td>gravis et honestos homines, sed populi iudiciis atque omni</td><td></td></tr><tr><td>significatione florebant. His in theatro plaudebatur, hi</td><td></td></tr><tr><td>suffragiis quod contenderant consequebantur, horum homines</td><td></td></tr><tr><td>nomen, orationem, vultum, incessum amabant. Qui autem</td><td>10</td></tr><tr><td>adversabantur ei generi, graves et magni homines habe-</td><td></td></tr><tr><td>bantur; sed valebant in senatu multum, apud bonos viros</td><td></td></tr><tr><td>plurimum, multitudini iucundi non erant; suffragiis offende-</td><td></td></tr><tr><td>batur saepe eorum voluntas; plausum vero etiam si quis</td><td></td></tr><tr><td>eorum aliquando acceperat, ne quid peccasset pertimescebat.</td><td>15</td></tr><tr><td>Ac tamen, si quae res erat maior, idem ille populus horum</td><td></td></tr><tr><td>auctoritate maxime commovebatur. </td><td></td></tr>
        </table>