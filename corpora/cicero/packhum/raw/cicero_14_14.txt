<table>
          <script>targetHit=0;</script>
          <tr><td>  Ego tuum consilium, Cato, propter singulare animi mei</td><td>60.6</td></tr><tr><td>de tua virtute iudicium vituperare &lt;non possum;&gt; non nulla</td><td></td></tr><tr><td>forsitan conformare et leviter emendare possim. 'Non</td><td></td></tr><tr><td>multa peccas,' inquit ille fortissimo viro senior magister,</td><td></td></tr><tr><td>'sed peccas; te regere possum.' At ego non te; verissime</td><td>10</td></tr><tr><td>dixerim peccare te nihil neque ulla in re te esse huius modi</td><td></td></tr><tr><td>ut corrigendus potius quam leviter inflectendus esse videare.</td><td></td></tr><tr><td>Finxit enim te ipsa natura ad honestatem, gravitatem,</td><td></td></tr><tr><td>temperantiam, magnitudinem animi, iustitiam, ad omnis</td><td></td></tr><tr><td>denique virtutes magnum hominem et excelsum. Accessit</td><td>15</td></tr><tr><td>istuc doctrina non moderata nec mitis sed, ut mihi videtur,</td><td></td></tr><tr><td>paulo asperior et durior quam aut veritas aut natura patitur.</td><td></td></tr><tr><td>Et quoniam non est nobis haec oratio habenda aut in</td><td>61.1</td></tr><tr><td>imperita multitudine aut in aliquo conventu agrestium, </td><td></td></tr><tr><td>audacius paulo de studiis humanitatis quae et mihi et vobis</td><td></td></tr><tr><td>nota et iucunda sunt disputabo. In M. Catone, iudices,</td><td></td></tr><tr><td>haec bona quae videmus divina et egregia ipsius scitote</td><td>5</td></tr><tr><td>esse propria; quae non numquam requirimus, ea sunt</td><td></td></tr><tr><td>omnia non a natura verum a magistro. Fuit enim quidam</td><td></td></tr><tr><td>summo ingenio vir, Zeno, cuius inventorum aemuli Stoici</td><td></td></tr><tr><td>nominantur. Huius sententiae sunt et praecepta eius modi.</td><td></td></tr><tr><td>Sapientem gratia numquam moveri, numquam cuiusquam</td><td>10</td></tr><tr><td>delicto ignoscere; neminem misericordem esse nisi stultum</td><td></td></tr><tr><td>et levem; viri non esse neque exorari neque placari;</td><td></td></tr><tr><td>solos sapientes esse, si distortissimi sint, formosos, si</td><td></td></tr><tr><td>mendicissimi, divites, si servitutem serviant, reges; nos</td><td></td></tr><tr><td>autem qui sapientes non sumus fugitivos, exsules,</td><td>15</td></tr><tr><td>hostis, insanos denique esse dicunt; omnia peccata esse</td><td></td></tr><tr><td>paria; omne delictum scelus esse nefarium, nec minus</td><td></td></tr><tr><td>delinquere eum qui gallum gallinaceum, cum opus non</td><td></td></tr><tr><td>fuerit, quam eum qui patrem suffocaverit; sapientem nihil</td><td></td></tr><tr><td>opinari, nullius rei paenitere, nulla in re falli, sententiam</td><td>20</td></tr><tr><td>mutare numquam. Hoc homo ingeniosissimus, M. Cato,</td><td>62.1</td></tr><tr><td>auctoribus eruditissimis inductus adripuit, neque disputandi</td><td></td></tr><tr><td>causa, ut magna pars, sed ita vivendi. Petunt aliquid</td><td></td></tr><tr><td>publicani; cave &lt;ne&gt; quicquam habeat momenti gratia.</td><td></td></tr><tr><td>Supplices aliqui veniunt miseri et calamitosi; sceleratus</td><td>5</td></tr><tr><td>et nefarius fueris, si quicquam misericordia adductus feceris.</td><td></td></tr><tr><td>Fatetur aliquis se peccasse et sui delicti veniam petit;</td><td></td></tr><tr><td>'nefarium est facinus ignoscere.' At leve delictum est.</td><td></td></tr><tr><td>'Omnia peccata sunt paria.' Dixisti quippiam: 'fixum et</td><td></td></tr><tr><td>statutum est.' Non re ductus es sed opinione; 'sapiens</td><td>10</td></tr><tr><td>nihil opinatur.' Errasti aliqua in re; male dici putat. Hac</td><td></td></tr><tr><td>ex disciplina nobis illa sunt: 'Dixi in senatu me nomen </td><td></td></tr><tr><td>consularis candidati delaturum.' Iratus dixisti. 'Numquam'</td><td></td></tr><tr><td>inquit 'sapiens irascitur.' At temporis causa. 'Improbi'</td><td></td></tr><tr><td>inquit 'hominis &lt;est&gt; mendacio fallere; mutare sententiam</td><td>15</td></tr><tr><td>turpe est, exorari scelus, misereri flagitium.' Nostri autem</td><td>63.1</td></tr><tr><td>illi—fatebor enim, Cato, me quoque in adulescentia diffisum</td><td></td></tr><tr><td>ingenio meo quaesisse adiumenta doctrinae—nostri, inquam,</td><td></td></tr><tr><td>illi a Platone et Aristotele, moderati homines et temperati,</td><td></td></tr><tr><td>aiunt apud sapientem valere aliquando gratiam; viri boni</td><td>5</td></tr><tr><td>esse misereri; distincta genera esse delictorum et disparis</td><td></td></tr><tr><td>poenas; esse apud hominem constantem ignoscendi locum;</td><td></td></tr><tr><td>ipsum sapientem saepe aliquid opinari quod nesciat, irasci</td><td></td></tr><tr><td>non numquam, exorari eundem et placari, quod dixerit</td><td></td></tr><tr><td>interdum, si ita rectius sit, mutare, de sententia decedere</td><td>10</td></tr><tr><td>aliquando; omnis virtutes mediocritate quadam esse mode-</td><td></td></tr><tr><td>ratas. Hos ad magistros si qua te fortuna, Cato, cum ista</td><td>64.1</td></tr><tr><td>natura detulisset, non tu quidem vir melior esses nec fortior</td><td></td></tr><tr><td>nec temperantior nec iustior—neque enim esse potes—sed</td><td></td></tr><tr><td>paulo ad lenitatem propensior. Non accusares nullis</td><td></td></tr><tr><td>adductus inimicitiis, nulla lacessitus iniuria, pudentissimum</td><td>5</td></tr><tr><td>hominem summa dignitate atque honestate praeditum;</td><td></td></tr><tr><td>putares, cum in eiusdem anni custodia te atque L. Murenam</td><td></td></tr><tr><td>fortuna posuisset, aliquo te cum hoc rei publicae vinculo</td><td></td></tr><tr><td>esse coniunctum; quod atrociter in senatu dixisti, aut non</td><td></td></tr><tr><td>dixisses aut, si potuisses, mitiorem in partem interpretarere.</td><td>10</td></tr><tr><td>Ac te ipsum, quantum ego opinione auguror, nunc et animi</td><td>65.1</td></tr><tr><td>quodam impetu concitatum et vi naturae atque ingeni</td><td></td></tr><tr><td>elatum et recentibus praeceptorum studiis flagrantem iam</td><td></td></tr><tr><td>usus flectet, dies leniet, aetas mitigabit. Etenim isti ipsi</td><td></td></tr><tr><td>mihi videntur vestri praeceptores et virtutis magistri finis </td><td>5</td></tr><tr><td>officiorum paulo longius quam natura vellet protulisse ut,</td><td></td></tr><tr><td>cum ad ultimum animo contendissemus, ibi tamen ubi</td><td></td></tr><tr><td>oporteret consisteremus. 'Nihil ignoveris.' Immo aliquid,</td><td></td></tr><tr><td>non omnia. 'Nihil gratiae causa feceris.' Immo resistito</td><td></td></tr><tr><td>gratiae, cum officium et fides postulabit. 'Misericordia</td><td>10</td></tr><tr><td>commotus ne sis.' Etiam, in dissolvenda severitate; sed</td><td></td></tr><tr><td>tamen est laus aliqua humanitatis. 'In sententia permaneto.'</td><td></td></tr><tr><td>Vero, nisi sententiam sententia alia vicerit melior. Huiusce</td><td>66.1</td></tr><tr><td>modi Scipio ille fuit quem non paenitebat facere idem quod</td><td></td></tr><tr><td>tu, habere eruditissimum hominem Panaetium domi; cuius</td><td></td></tr><tr><td>oratione et praeceptis, quamquam erant eadem ista quae te</td><td></td></tr><tr><td>delectant, tamen asperior non est factus sed, ut accepi</td><td>5</td></tr><tr><td>a senibus, lenissimus. Quis vero C. Laelio comior &lt;fuit&gt;,</td><td></td></tr><tr><td>quis iucundior eodem ex studio isto, quis illo gravior,</td><td></td></tr><tr><td>sapientior? Possum de L. Philo, de C. Gallo dicere haec</td><td></td></tr><tr><td>eadem, sed te domum iam deducam tuam. Quemquamne</td><td></td></tr><tr><td>existimas Catone, proavo tuo, commodiorem, communiorem,</td><td>10</td></tr><tr><td>moderatiorem fuisse ad omnem rationem humanitatis? De</td><td></td></tr><tr><td>cuius praestanti virtute cum vere graviterque diceres,</td><td></td></tr><tr><td>domesticum te habere dixisti exemplum ad imitandum.</td><td></td></tr><tr><td>Est illud quidem exemplum tibi propositum domi, sed</td><td></td></tr><tr><td>tamen naturae similitudo illius ad te magis qui ab illo ortus</td><td>15</td></tr><tr><td>es quam ad unum quemque nostrum pervenire potuit, ad</td><td></td></tr><tr><td>imitandum vero tam mihi propositum exemplar illud est</td><td></td></tr><tr><td>quam tibi. Sed si illius comitatem et facilitatem tuae</td><td></td></tr><tr><td>gravitati severitatique asperseris, non ista quidem erunt</td><td></td></tr><tr><td>meliora, quae nunc sunt optima, sed certe condita iucundius. </td><td>20</td></tr>
        </table>