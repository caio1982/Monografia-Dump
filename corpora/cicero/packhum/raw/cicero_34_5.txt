<table>
          <script>targetHit=0;</script>
          <tr><td>  At quam acute conlecta crimina! 'Blesamius' inquit,</td><td>33.1</td></tr><tr><td>—eius enim nomine, optimi viri nec tibi ignoti, male dice-</td><td></td></tr><tr><td>bat tibi—'ad regem' inquit 'scribere solebat te in invidia</td><td></td></tr><tr><td>esse, tyrannum existimari, statua inter reges posita animos</td><td></td></tr><tr><td>hominum vehementer offensos, plaudi tibi non solere.'</td><td>5</td></tr><tr><td>Nonne intellegis, Caesar, ex urbanis malevolorum sermun-</td><td></td></tr><tr><td>culis haec ab istis esse conlecta? Blesamius tyrannum</td><td></td></tr><tr><td>Caesarem scriberet? Multorum enim capita civium viderat,</td><td></td></tr><tr><td>multos iussu Caesaris vexatos, verberatos, necatos, multas</td><td></td></tr><tr><td>adflictas et eversas domos, armatis militibus refertum forum!</td><td>10</td></tr><tr><td>Quae semper in civili victoria sensimus, ea te victore non </td><td></td></tr><tr><td>vidimus. Solus, inquam, es, C. Caesar, cuius in victoria</td><td>34.1</td></tr><tr><td>ceciderit nemo nisi armatus. Et quem nos liberi in summa</td><td></td></tr><tr><td>populi Romani libertate nati non modo non tyrannum</td><td></td></tr><tr><td>sed etiam clementissimum in victoria ducimus, is Blesamio</td><td></td></tr><tr><td>qui vivit in regno tyrannus videri potest? Nam de statua</td><td>5</td></tr><tr><td>quis queritur, una praesertim, cum tam multas videat?</td><td></td></tr><tr><td>Valde enim invidendum est eius statuis cuius tropaeis non</td><td></td></tr><tr><td>invidemus. Nam si locus adfert invidiam, nullus est ad</td><td></td></tr><tr><td>statuam quidem rostris clarior. De plausu autem quid</td><td></td></tr><tr><td>respondeam? qui nec desideratus umquam in te est et non</td><td>10</td></tr><tr><td>numquam obstupefactis hominibus ipsa admiratione com-</td><td></td></tr><tr><td>pressus est et fortasse eo praetermissus quia nihil volgare te</td><td></td></tr><tr><td>dignum videri potest. </td><td></td></tr><tr><td>  Nihil a me arbitror praeteritum, sed aliquid ad extremam</td><td>35.1</td></tr><tr><td>partem causae reservatum. Id autem aliquid &lt;quid&gt; est? te ut</td><td></td></tr><tr><td>plane Deiotaro reconciliet oratio mea. Non enim iam metuo</td><td></td></tr><tr><td>ne illi tu suscenseas; illud vereor ne tibi illum suscensere</td><td></td></tr><tr><td>aliquid suspicere: quod abest longissime, mihi crede, Caesar.</td><td>5</td></tr><tr><td>Quid enim retineat per te meminit, non quid amiserit;</td><td></td></tr><tr><td>neque se a te multatum arbitratur, sed, cum existimares</td><td></td></tr><tr><td>multis tibi multa esse tribuenda, quo minus a se qui in</td><td></td></tr><tr><td>altera parte fuisset ea sumeres non recusavit. Etenim</td><td>36.1</td></tr><tr><td>si Antiochus Magnus ille, rex Asiae, cum, postea quam</td><td></td></tr><tr><td>a L. Scipione devictus Tauro tenus regnare iussus est,</td><td></td></tr><tr><td>omnem hanc Asiam quae est nunc nostra provincia</td><td></td></tr><tr><td>amisisset, dicere est solitus benigne sibi a populo Romano</td><td>5</td></tr><tr><td>esse factum, quod nimis magna procuratione liberatus </td><td></td></tr><tr><td>modicis regni terminis uteretur, potest multo facilius hoc</td><td></td></tr><tr><td>se Deiotarus consolari. Ille enim furoris multam sustulerat,</td><td></td></tr><tr><td>hic erroris. Omnia tu Deiotaro, Caesar, tribuisti, cum et</td><td></td></tr><tr><td>ipsi et filio nomen regium concessisti. Hoc nomine retento</td><td>10</td></tr><tr><td>atque servato nullum beneficium populi Romani, nullum</td><td></td></tr><tr><td>iudicium de se senatus imminutum putat. Magno animo</td><td></td></tr><tr><td>et erecto est, nec umquam succumbet inimicis, ne fortunae</td><td></td></tr><tr><td>quidem. Multa se arbitratur et peperisse ante factis et</td><td>37.1</td></tr><tr><td>habere in animo atque virtute, quae nullo modo possit</td><td></td></tr><tr><td>amittere. Quae enim fortuna aut quis casus aut quae</td><td></td></tr><tr><td>tanta possit iniuria omnium imperatorum de Deiotaro</td><td></td></tr><tr><td>decreta delere? Ab omnibus est enim is ornatus qui,</td><td>5</td></tr><tr><td>postea quam in castris esse potuit per aetatem, in Asia,</td><td></td></tr><tr><td>Cappadocia, Ponto, Cilicia, Syria bella gesserunt: senatus</td><td></td></tr><tr><td>vero iudicia de illo tam multa tamque honorifica, quae</td><td></td></tr><tr><td>publicis populi Romani litteris monumentisque consignata</td><td></td></tr><tr><td>sunt, quae umquam vetustas obruet aut quae tanta delebit</td><td>10</td></tr><tr><td>oblivio? Quid de virtute eius dicam, de magnitudine animi,</td><td></td></tr><tr><td>gravitate, constantia? quae omnes docti atque sapientes</td><td></td></tr><tr><td>summa, quidam etiam bona sola esse dixerunt, eisque non</td><td></td></tr><tr><td>modo ad bene sed etiam ad beate vivendum contentam esse</td><td></td></tr><tr><td>virtutem. Haec ille reputans et dies noctesque cogitans non</td><td>38.1</td></tr><tr><td>modo tibi non suscenset—esset enim non solum ingratus</td><td></td></tr><tr><td>sed etiam amens—, verum omnem tranquillitatem et quietem</td><td></td></tr><tr><td>senectutis refert acceptam clementiae tuae. Quo quidem</td><td></td></tr><tr><td>animo cum antea fuit, tum non dubito quin tuis litteris,</td><td>5</td></tr><tr><td>quarum exemplum legi, quas ad eum Tarracone huic</td><td></td></tr><tr><td>Blesamio dedisti, se magis etiam erexerit ab omnique sollici-</td><td></td></tr><tr><td>tudine abstraxerit. Iubes enim eum bene sperare et bono</td><td></td></tr><tr><td>esse animo, quod scio te non frustra scribere solere. Me-</td><td></td></tr><tr><td>mini enim isdem fere verbis ad me te scribere meque tuis </td><td>10</td></tr><tr><td>litteris bene sperare non frustra esse iussum. Laboro equi-</td><td>39.1</td></tr><tr><td>dem regis Deiotari causa quocum mihi amicitiam res</td><td></td></tr><tr><td>publica conciliavit, hospitium voluntas utriusque coniunxit,</td><td></td></tr><tr><td>familiaritatem consuetudo attulit, summam vero necessitu-</td><td></td></tr><tr><td>dinem magna eius officia in me et in exercitum meum</td><td>5</td></tr><tr><td>effecerunt: sed cum de illo laboro, tum de multis amplissi-</td><td></td></tr><tr><td>mis viris quibus semel ignotum a te esse oportet, nec tuum</td><td></td></tr><tr><td>beneficium in dubium vocari, nec haerere in animis homi-</td><td></td></tr><tr><td>num sollicitudinem sempiternam, nec accidere ut quisquam</td><td></td></tr><tr><td>te timere incipiat eorum qui sint semel a te liberati timore.</td><td>10</td></tr><tr><td>Non debeo, Caesar, quod fieri solet in tantis periculis, tem-</td><td>40.1</td></tr><tr><td>ptare ecquonam modo dicendo misericordiam tuam com-</td><td></td></tr><tr><td>movere possim. Nihil opus est. Occurrere solet ipsa</td><td></td></tr><tr><td>supplicibus et calamitosis, nullius oratione evocata. Pro-</td><td></td></tr><tr><td>pone tibi duos reges et id animo contemplare quod oculis</td><td>5</td></tr><tr><td>non potes: dabis profecto id misericordiae quod iracundiae</td><td></td></tr><tr><td>denegasti. Multa sunt monumenta clementiae tuae, sed</td><td></td></tr><tr><td>maxime eorum incolumitates quibus salutem dedisti. Quae</td><td></td></tr><tr><td>si in privatis gloriosa sunt, multo magis commemorabuntur</td><td></td></tr><tr><td>in regibus. Semper regium nomen in hac civitate sanctum</td><td>10</td></tr><tr><td>fuit, sociorum vero regum et amicorum sanctissimum.</td><td></td></tr><tr><td>Quod nomen hi reges ne amitterent te victore timuerunt,</td><td>41.1</td></tr><tr><td>retentum vero et a te confirmatum posteris etiam suis tradi-</td><td></td></tr><tr><td>turos se esse confidunt. Corpora sua pro salute regum</td><td></td></tr><tr><td>suorum hi legati regii tradunt, Hieras et Blesamius et</td><td></td></tr><tr><td>Antigonus, tibi nobisque omnibus iam diu noti, eademque</td><td>5</td></tr><tr><td>fide et virtute praeditus Dorylaus, qui nuper cum Hiera</td><td></td></tr><tr><td>legatus est ad te missus, cum regum amicissimi, tum tibi</td><td></td></tr><tr><td>etiam, ut spero, probati. Exquire de Blesamio num quid </td><td>42.1</td></tr><tr><td>ad regem contra dignitatem tuam scripserit. Hieras quidem</td><td></td></tr><tr><td>causam omnem suscipit et criminibus illis pro rege se sup-</td><td></td></tr><tr><td>ponit reum. Memoriam tuam implorat, qua vales pluri-</td><td></td></tr><tr><td>mum; negat umquam se a te in Deiotari tetrarchia pedem</td><td>5</td></tr><tr><td>discessisse; in primis finibus tibi praesto se fuisse dicit,</td><td></td></tr><tr><td>usque ad ultimos prosecutum; cum e balneo exisses, tecum</td><td></td></tr><tr><td>se fuisse, cum illa munera inspexisses cenatus, cum in</td><td></td></tr><tr><td>cubiculo recubuisses; eandemque adsiduitatem tibi se prae-</td><td></td></tr><tr><td>buisse postridie. Quam ob rem si quid eorum quae</td><td>43.1</td></tr><tr><td>obiecta sunt cogitatum sit, non recusat quin id suum</td><td></td></tr><tr><td>facinus iudices. Quocirca, C. Caesar, velim existimes</td><td></td></tr><tr><td>hodierno die sententiam tuam aut cum summo dedecore</td><td></td></tr><tr><td>miserrimam pestem importaturam esse regibus aut incolu-</td><td>5</td></tr><tr><td>mem famam cum salute: quorum alterum optare illorum</td><td></td></tr><tr><td>crudelitatis est, alterum conservare clementiae tuae. </td><td></td></tr>
        </table>