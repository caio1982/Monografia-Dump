<table>
          <script>targetHit=0;</script>
          <tr class="title first last  "><td>IN C. VERREM ACTIO PRIMA </td><td></td></tr><tr><td>  Quod erat optandum maxime, iudices, et quod unum ad</td><td>1.1.1.1</td></tr><tr><td>invidiam vestri ordinis infamiamque iudiciorum sedandam</td><td></td></tr><tr><td>maxime pertinebat, id non humano consilio sed prope</td><td></td></tr><tr><td>divinitus datum atque oblatum vobis summo rei publicae</td><td></td></tr><tr><td>tempore videtur. Inveteravit enim iam opinio perniciosa</td><td>5</td></tr><tr><td>rei publicae vobisque periculosa, quae non modo apud &lt;nos</td><td></td></tr><tr><td>sed apud&gt; exteras nationes omnium sermone percrebruit, his</td><td></td></tr><tr><td>iudiciis quae nunc sunt pecuniosum hominem, quamvis sit</td><td></td></tr><tr><td>nocens, neminem posse damnari. Nunc in ipso discrimine</td><td>2.1</td></tr><tr><td>ordinis iudiciorumque vestrorum, cum sint parati qui con-</td><td></td></tr><tr><td>tionibus et legibus hanc invidiam senatus inflammare</td><td></td></tr><tr><td>conentur, reus in iudicium adductus est C. Verres, homo</td><td></td></tr><tr><td>vita atque factis omnium iam opinione damnatus, pecuniae</td><td>5</td></tr><tr><td>magnitudine sua spe et praedicatione absolutus. Huic ego</td><td></td></tr><tr><td>causae, iudices, cum summa voluntate et exspectatione</td><td></td></tr><tr><td>populi Romani actor accessi, non ut augerem invidiam</td><td></td></tr><tr><td>ordinis, sed ut infamiae communi succurrerem. Adduxi</td><td></td></tr><tr><td>enim hominem in quo reconciliare existimationem iudicio-</td><td>10</td></tr><tr><td>rum amissam, redire in gratiam cum populo Romano, satis</td><td></td></tr><tr><td>facere exteris nationibus possetis, depeculatorem aerari, </td><td></td></tr><tr><td>vexatorem Asiae atque Pamphyliae, praedonem iuris urbani,</td><td></td></tr><tr><td>labem atque perniciem provinciae Siciliae. De quo si vos</td><td>3.1</td></tr><tr><td>severe ac religiose iudicaveritis, auctoritas ea quae in</td><td></td></tr><tr><td>vobis remanere debet haerebit; sin istius ingentes divitiae</td><td></td></tr><tr><td>iudiciorum religionem veritatemque perfregerint, ego hoc</td><td></td></tr><tr><td>tamen adsequar, ut iudicium potius rei publicae quam aut</td><td>5</td></tr><tr><td>reus iudicibus aut accusator reo defuisse videatur. </td><td></td></tr>
        </table>