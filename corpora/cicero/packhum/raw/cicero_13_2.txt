<table>
          <script>targetHit=0;</script>
          <tr class="title first  "><td>IN L. CATILINAM ORATIO TERTIA</td><td></td></tr><tr class="title last  "><td>HABITA AD POPVLVM </td><td></td></tr><tr><td>  Rem publicam, Quirites, vitamque omnium vestrum,</td><td>3.1.1</td></tr><tr><td>bona, fortunas, coniuges liberosque vestros atque hoc</td><td></td></tr><tr><td>domicilium clarissimi imperi, fortunatissimam pulcherri-</td><td></td></tr><tr><td>mamque urbem, hodierno die deorum immortalium summo</td><td></td></tr><tr><td>erga vos amore, laboribus, consiliis, periculis meis e</td><td>5</td></tr><tr><td>flamma atque ferro ac paene ex faucibus fati ereptam et</td><td></td></tr><tr><td>vobis conservatam ac restitutam videtis. Et si non minus</td><td>2.1</td></tr><tr><td>nobis iucundi atque inlustres sunt ei dies quibus con-</td><td></td></tr><tr><td>servamur quam illi quibus nascimur, quod salutis certa</td><td></td></tr><tr><td>laetitia est, nascendi incerta condicio et quod sine sensu</td><td></td></tr><tr><td>nascimur, cum voluptate servamur, profecto, quoniam</td><td>5</td></tr><tr><td>illum qui hanc urbem condidit ad deos immortalis beni-</td><td></td></tr><tr><td>volentia famaque sustulimus, esse apud vos posterosque</td><td></td></tr><tr><td>vestros in honore debebit is qui eandem hanc urbem</td><td></td></tr><tr><td>conditam amplificatamque servavit. Nam toti urbi, templis,</td><td></td></tr><tr><td>delubris, tectis ac moenibus subiectos prope iam ignis</td><td>10</td></tr><tr><td>circumdatosque restinximus, idemque gladios in rem pu-</td><td></td></tr><tr><td>blicam destrictos rettudimus mucronesque eorum a iu-</td><td></td></tr><tr><td>gulis vestris deiecimus. Quae quoniam in senatu inlustrata,</td><td>3.1</td></tr><tr><td>patefacta, comperta sunt per me, vobis iam exponam brevi-</td><td></td></tr><tr><td>ter ut et quanta et quam manifesta et qua ratione investigata</td><td></td></tr><tr><td>et comprehensa sint vos qui et ignoratis et exspectatis</td><td></td></tr><tr><td>scire possitis.  </td><td>5</td></tr><tr><td>  Principio, ut Catilina paucis ante diebus erupit ex</td><td></td></tr><tr><td>urbe, cum sceleris sui socios huiusce nefarii belli acer-</td><td></td></tr><tr><td>rimos duces Romae reliquisset, semper vigilavi et providi,</td><td></td></tr><tr><td>Quirites, quem ad modum in tantis et tam absconditis</td><td></td></tr><tr><td>insidiis salvi esse possemus. Nam tum cum ex urbe</td><td>10</td></tr><tr><td>Catilinam eiciebam—non enim iam vereor huius verbi in-</td><td></td></tr><tr><td>vidiam, cum illa magis sit timenda, quod vivus exierit—,</td><td></td></tr><tr><td>sed tum cum illum exterminari volebam, aut reliquam</td><td></td></tr><tr><td>coniuratorum manum simul exituram aut eos qui resti-</td><td></td></tr><tr><td>tissent infirmos sine illo ac debilis fore putabam. Atque</td><td>4.1</td></tr><tr><td>ego, ut vidi, quos maximo furore et scelere esse inflam-</td><td></td></tr><tr><td>matos sciebam, eos nobiscum esse et Romae remansisse,</td><td></td></tr><tr><td>in eo omnis dies noctesque consumpsi ut quid agerent,</td><td></td></tr><tr><td>quid molirentur sentirem ac viderem, ut, quoniam auri-</td><td>5</td></tr><tr><td>bus vestris propter incredibilem magnitudinem sceleris</td><td></td></tr><tr><td>minorem fidem faceret oratio mea, rem ita comprehende-</td><td></td></tr><tr><td>rem ut tum demum animis saluti vestrae provideretis</td><td></td></tr><tr><td>cum oculis maleficium ipsum videretis. Itaque ut com-</td><td></td></tr><tr><td>peri legatos Allobrogum belli Transalpini et tumultus</td><td>10</td></tr><tr><td>Gallici excitandi causa a P. Lentulo esse sollicitatos, eos-</td><td></td></tr><tr><td>que in Galliam ad suos civis eodemque itinere cum litteris</td><td></td></tr><tr><td>mandatisque ad Catilinam esse missos, comitemque eis</td><td></td></tr><tr><td>adiunctum esse T. Volturcium, atque huic esse ad Cati-</td><td></td></tr><tr><td>linam datas litteras, facultatem mihi oblatam putavi ut,</td><td>15</td></tr><tr><td>quod erat difficillimum quodque ego semper optabam ab</td><td></td></tr><tr><td>dis immortalibus, tota res non solum a me sed etiam</td><td></td></tr><tr><td>a senatu et a vobis manifesto deprenderetur. Itaque</td><td>5.1</td></tr><tr><td>hesterno die L. Flaccum et C. Pomptinum praetores, for-</td><td></td></tr><tr><td>tissimos atque amantissimos rei publicae viros, ad me</td><td></td></tr><tr><td>vocavi, rem exposui, quid fieri placeret ostendi. Illi au- </td><td></td></tr><tr><td>tem, qui omnia de re publica praeclara atque egregia</td><td>5</td></tr><tr><td>sentirent, sine recusatione ac sine ulla mora negotium</td><td></td></tr><tr><td>susceperunt et, cum advesperasceret, occulte ad pontem</td><td></td></tr><tr><td>Mulvium pervenerunt atque ibi in proximis villis ita bi-</td><td></td></tr><tr><td>pertito fuerunt ut Tiberis inter eos et pons interesset.</td><td></td></tr><tr><td>Eodem autem et ipsi sine cuiusquam suspicione multos</td><td>10</td></tr><tr><td>fortis viros eduxerant, et ego ex praefectura Reatina</td><td></td></tr><tr><td>compluris delectos adulescentis quorum opera utor ad-</td><td></td></tr><tr><td>sidue in rei publicae praesidio cum gladiis miseram. In-</td><td>6.1</td></tr><tr><td>terim tertia fere vigilia exacta, cum iam pontem Mulvium</td><td></td></tr><tr><td>magno comitatu legati Allobroges ingredi inciperent una-</td><td></td></tr><tr><td>que Volturcius, fit in eos impetus; ducuntur et ab illis</td><td></td></tr><tr><td>gladii et a nostris. Res praetoribus erat nota solis, igno-</td><td>5</td></tr><tr><td>rabatur a ceteris. Tum interventu Pomptini atque Flacci</td><td></td></tr><tr><td>pugna quae erat commissa sedatur. Litterae quaecum-</td><td></td></tr><tr><td>que erant in eo comitatu integris signis praetoribus tra-</td><td></td></tr><tr><td>duntur; ipsi comprehensi ad me, cum iam dilucesceret,</td><td></td></tr><tr><td>deducuntur. Atque horum omnium scelerum improbissi-</td><td>10</td></tr><tr><td>mum machinatorem, Cimbrum Gabinium, statim ad me</td><td></td></tr><tr><td>nihil dum suspicantem vocavi; deinde item arcessitus est</td><td></td></tr><tr><td>L. Statilius et post eum Cethegus; tardissime autem</td><td></td></tr><tr><td>Lentulus venit, credo quod in litteris dandis praeter con-</td><td></td></tr><tr><td>suetudinem proxima nocte vigilarat. Cum summis et cla-</td><td>7.1</td></tr><tr><td>rissimis huius civitatis viris qui audita re frequentes ad</td><td></td></tr><tr><td>me mane convenerant litteras a me prius aperiri quam</td><td></td></tr><tr><td>ad senatum deferri placeret, ne, si nihil esset inventum,</td><td></td></tr><tr><td>temere a me tantus tumultus iniectus civitati videretur,</td><td>5</td></tr><tr><td>negavi me esse facturum ut de periculo publico non</td><td></td></tr><tr><td>ad consilium publicum rem integram deferrem. Etenim, </td><td></td></tr><tr><td>Quirites, si ea quae erant ad me delata reperta non</td><td></td></tr><tr><td>essent, tamen ego non arbitrabar in tantis rei publicae</td><td></td></tr><tr><td>periculis esse mihi nimiam diligentiam pertimescendam.</td><td>10</td></tr><tr><td>Senatum frequentem celeriter, ut vidistis, coegi. Atque</td><td>8.1</td></tr><tr><td>interea statim admonitu Allobrogum C. Sulpicium prae-</td><td></td></tr><tr><td>torem, fortem virum, misi qui ex aedibus Cethegi si</td><td></td></tr><tr><td>quid telorum esset efferret; ex quibus ille maximum si-</td><td></td></tr><tr><td>carum numerum et gladiorum extulit. Introduxi Voltur-</td><td>5</td></tr><tr><td>cium sine Gallis; fidem publicam iussu senatus dedi; hor-</td><td></td></tr><tr><td>tatus sum ut ea quae sciret sine timore indicaret. Tum</td><td></td></tr><tr><td>ille dixit, cum vix se ex magno timore recreasset, a P. Len-</td><td></td></tr><tr><td>tulo se habere ad Catilinam mandata et litteras ut ser-</td><td></td></tr><tr><td>vorum praesidio uteretur, ut ad urbem quam primum</td><td>10</td></tr><tr><td>cum exercitu accederet; id autem eo consilio ut, cum</td><td></td></tr><tr><td>urbem ex omnibus partibus quem ad modum descriptum</td><td></td></tr><tr><td>distributumque erat incendissent caedemque infinitam</td><td></td></tr><tr><td>civium fecissent, praesto esset ille qui et fugientis ex-</td><td></td></tr><tr><td>ciperet et se cum his urbanis ducibus coniungeret. Intro-</td><td>9.1</td></tr><tr><td>ducti autem Galli ius iurandum sibi et litteras a P. Len-</td><td></td></tr><tr><td>tulo, Cethego, Statilio ad suam gentem datas esse dixerunt,</td><td></td></tr><tr><td>atque ita sibi ab his et a L. Cassio esse praescriptum ut</td><td></td></tr><tr><td>equitatum in Italiam quam primum mitterent; pedestris</td><td>5</td></tr><tr><td>sibi copias non defuturas. Lentulum autem sibi confir-</td><td></td></tr><tr><td>masse ex fatis Sibyllinis haruspicumque responsis se esse</td><td></td></tr><tr><td>tertium illum Cornelium ad quem regnum huius urbis</td><td></td></tr><tr><td>atque imperium pervenire esset necesse: Cinnam ante se</td><td></td></tr><tr><td>et Sullam fuisse. Eundemque dixisse fatalem hunc annum</td><td>10</td></tr><tr><td>esse ad interitum huius urbis atque imperi qui esset</td><td></td></tr><tr><td>annus decimus post virginum absolutionem, post Capi-</td><td></td></tr><tr><td>toli autem incensionem vicesimus. Hanc autem Cethego</td><td>10.1</td></tr><tr><td>cum ceteris controversiam fuisse dixerunt quod Lentulo </td><td></td></tr><tr><td>et aliis Saturnalibus caedem fieri atque urbem incendi</td><td></td></tr><tr><td>placeret, Cethego nimium id longum videretur. Ac ne</td><td></td></tr><tr><td>longum sit, Quirites, tabellas proferri iussimus quae a</td><td>5</td></tr><tr><td>quoque dicebantur datae. Primo ostendimus Cethego:</td><td></td></tr><tr><td>signum cognovit. Nos linum incidimus; legimus. Erat</td><td></td></tr><tr><td>scriptum ipsius manu Allobrogum senatui et populo sese</td><td></td></tr><tr><td>quae eorum legatis confirmasset facturum esse; orare ut</td><td></td></tr><tr><td>item illi facerent quae sibi eorum legati recepissent. Tum</td><td>10</td></tr><tr><td>Cethegus, qui paulo ante aliquid tamen de gladiis ac</td><td></td></tr><tr><td>sicis quae apud ipsum erant deprehensa respondisset</td><td></td></tr><tr><td>dixissetque se semper bonorum ferramentorum studio-</td><td></td></tr><tr><td>sum fuisse, recitatis litteris debilitatus atque abiectus</td><td></td></tr><tr><td>conscientia repente conticuit. Introductus Statilius co-</td><td>15</td></tr><tr><td>gnovit et signum et manum suam. Recitatae sunt tabellae</td><td></td></tr><tr><td>in eandem fere sententiam; confessus est. Tum ostendi</td><td></td></tr><tr><td>tabellas Lentulo et quaesivi cognosceretne signum. Ad-</td><td></td></tr><tr><td>nuit. 'Est vero' inquam 'notum quidem signum, imago</td><td></td></tr><tr><td>avi tui, clarissimi viri, qui amavit unice patriam et civis</td><td>20</td></tr><tr><td>suos; quae quidem te a tanto scelere etiam muta revo-</td><td></td></tr><tr><td>care debuit.' Leguntur eadem ratione ad senatum Allo-</td><td>11.1</td></tr><tr><td>brogum populumque litterae. Si quid de his rebus dicere</td><td></td></tr><tr><td>vellet, feci potestatem. Atque ille primo quidem negavit;</td><td></td></tr><tr><td>post autem aliquanto, toto iam indicio exposito atque</td><td></td></tr><tr><td>edito, surrexit, quaesivit a Gallis quid sibi esset cum eis,</td><td>5</td></tr><tr><td>quam ob rem domum suam venissent, itemque a Volturcio.</td><td></td></tr><tr><td>Qui cum illi breviter constanterque respondissent per quem</td><td></td></tr><tr><td>ad eum quotiensque venissent, quaesissentque ab eo ni-</td><td></td></tr><tr><td>hilne secum esset de fatis Sibyllinis locutus, tum ille</td><td></td></tr><tr><td>subito scelere demens quanta conscientiae vis esset osten- </td><td>10</td></tr><tr><td>dit. Nam, cum id posset infitiari, repente praeter opinio-</td><td></td></tr><tr><td>nem omnium confessus est. Ita eum non modo ingenium</td><td></td></tr><tr><td>illud et dicendi exercitatio qua semper valuit sed etiam</td><td></td></tr><tr><td>propter vim sceleris manifesti atque deprehensi impu-</td><td></td></tr><tr><td>dentia qua superabat omnis improbitasque defecit. Vol-</td><td>12.1</td></tr><tr><td>turcius vero subito litteras proferri atque aperiri iubet</td><td></td></tr><tr><td>quas sibi a Lentulo ad Catilinam datas esse dicebat. At-</td><td></td></tr><tr><td>que ibi vehementissime perturbatus Lentulus tamen et</td><td></td></tr><tr><td>signum et manum suam cognovit. Erant autem sine no-</td><td>5</td></tr><tr><td>mine, sed ita: 'Quis sim scies ex eo quem ad te misi.</td><td></td></tr><tr><td>Cura ut vir sis et cogita quem in locum sis progressus.</td><td></td></tr><tr><td>Vide ecquid tibi iam sit necesse et cura ut omnium</td><td></td></tr><tr><td>tibi auxilia adiungas, etiam infimorum.' Gabinius deinde</td><td></td></tr><tr><td>introductus, cum primo impudenter respondere coepisset,</td><td>10</td></tr><tr><td>ad extremum nihil ex eis quae Galli insimulabant negavit.</td><td></td></tr><tr><td>Ac mihi quidem, Quirites, cum illa certissima visa sunt</td><td>13.1</td></tr><tr><td>argumenta atque indicia sceleris, tabellae, signa, manus,</td><td></td></tr><tr><td>denique unius cuiusque confessio, tum multo certiora illa,</td><td></td></tr><tr><td>color, oculi, voltus, taciturnitas. Sic enim obstupuerant,</td><td></td></tr><tr><td>sic terram intuebantur, sic furtim non numquam inter sese</td><td>5</td></tr><tr><td>aspiciebant ut non iam ab aliis indicari sed indicare se</td><td></td></tr><tr><td>ipsi viderentur. Indiciis expositis atque editis, Quirites,</td><td></td></tr><tr><td>senatum consului de summa re publica quid fieri pla-</td><td></td></tr><tr><td>ceret. Dictae sunt a principibus acerrimae ac fortissimae</td><td></td></tr><tr><td>sententiae, quas senatus sine ulla varietate est secutus.</td><td>10</td></tr><tr><td>Et quoniam nondum est perscriptum senatus consultum,</td><td></td></tr><tr><td>ex memoria vobis, Quirites, quid senatus censuerit ex-</td><td></td></tr><tr><td>ponam. Primum mihi gratiae verbis amplissimis aguntur,</td><td>14.1</td></tr><tr><td>quod virtute, consilio, providentia mea res publica maximis</td><td></td></tr><tr><td>periculis sit liberata. Deinde L. Flaccus et C. Pomptinus </td><td></td></tr><tr><td>praetores, quod eorum opera forti fidelique usus essem,</td><td></td></tr><tr><td>merito ac iure laudantur. Atque etiam viro forti, conlegae</td><td>5</td></tr><tr><td>meo, laus impertitur, quod eos qui huius coniurationis</td><td></td></tr><tr><td>participes fuissent a suis et a rei publicae consiliis re-</td><td></td></tr><tr><td>movisset. Atque ita censuerunt ut P. Lentulus, cum se</td><td></td></tr><tr><td>praetura abdicasset, in custodiam traderetur; itemque uti</td><td></td></tr><tr><td>C. Cethegus, L. Statilius, P. Gabinius qui omnes prae-</td><td>10</td></tr><tr><td>sentes erant in custodiam traderentur; atque idem hoc</td><td></td></tr><tr><td>decretum est in L. Cassium qui sibi procurationem in-</td><td></td></tr><tr><td>cendendae urbis depoposcerat, in M. Ceparium cui ad</td><td></td></tr><tr><td>sollicitandos pastores Apuliam attributam esse erat indica-</td><td></td></tr><tr><td>tum, in P. Furium qui est ex eis colonis quos Faesulas</td><td>15</td></tr><tr><td>L. Sulla deduxit, in Q. Annium Chilonem qui una cum</td><td></td></tr><tr><td>hoc Furio semper erat in hac Allobrogum sollicitatione</td><td></td></tr><tr><td>versatus, in P. Vmbrenum, libertinum hominem, a quo</td><td></td></tr><tr><td>primum Gallos ad Gabinium perductos esse constabat.</td><td></td></tr><tr><td>Atque ea lenitate senatus est usus, Quirites, ut ex tanta</td><td>20</td></tr><tr><td>coniuratione tantaque hac multitudine domesticorum hostium</td><td></td></tr><tr><td>novem hominum perditissimorum poena re publica con-</td><td></td></tr><tr><td>servata reliquorum mentis sanari posse arbitraretur. Atque</td><td>15.1</td></tr><tr><td>etiam supplicatio dis immortalibus pro singulari eorum</td><td></td></tr><tr><td>merito meo nomine decreta est, quod mihi primum post</td><td></td></tr><tr><td>hanc urbem conditam togato contigit, et his decreta verbis</td><td></td></tr><tr><td>est: 'quod urbem incendiis, caede civis, Italiam bello</td><td>5</td></tr><tr><td>liberassem.' Quae supplicatio si cum ceteris supplicationi-</td><td></td></tr><tr><td>bus conferatur, hoc interest, quod ceterae bene gesta, haec</td><td></td></tr><tr><td>una conservata re publica constituta est. Atque illud</td><td></td></tr><tr><td>quod faciendum primum fuit factum atque transactum</td><td></td></tr><tr><td>est. Nam P. Lentulus, quamquam patefactis indiciis, con-</td><td>10</td></tr><tr><td>fessionibus suis, iudicio senatus non modo praetoris ius </td><td></td></tr><tr><td>verum etiam civis amiserat, tamen magistratu se abdicavit,</td><td></td></tr><tr><td>ut quae religio C. Mario, clarissimo viro, non fuerat quo</td><td></td></tr><tr><td>minus C. Glauciam de quo nihil nominatim erat decretum</td><td></td></tr><tr><td>praetorem occideret, ea nos religione in privato P. Lentulo</td><td>15</td></tr><tr><td>puniendo liberaremur. </td><td></td></tr><tr><td>  Nunc quoniam, Quirites, consceleratissimi periculosis-</td><td>16.1</td></tr><tr><td>simique belli nefarios duces captos iam et comprehensos</td><td></td></tr><tr><td>tenetis, existimare debetis omnis Catilinae copias, omnis spes</td><td></td></tr><tr><td>atque opes his depulsis urbis periculis concidisse. Quem</td><td></td></tr><tr><td>quidem ego cum ex urbe pellebam, hoc providebam animo,</td><td>5</td></tr><tr><td>Quirites, remoto Catilina non mihi esse P. Lentuli somnum</td><td></td></tr><tr><td>nec L. Cassi adipes nec C. Cethegi furiosam temeritatem</td><td></td></tr><tr><td>pertimescendam. Ille erat unus timendus ex istis omnibus,</td><td></td></tr><tr><td>sed tam diu dum urbis moenibus continebatur. Omnia</td><td></td></tr><tr><td>norat, omnium aditus tenebat; appellare, temptare, sollici-</td><td>10</td></tr><tr><td>tare poterat, audebat. Erat ei consilium ad facinus aptum,</td><td></td></tr><tr><td>consilio autem neque lingua neque manus deerat. Iam ad</td><td></td></tr><tr><td>certas res conficiendas certos homines delectos ac descriptos</td><td></td></tr><tr><td>habebat. Neque vero, cum aliquid mandarat, confectum</td><td></td></tr><tr><td>putabat: nihil erat quod non ipse obiret, occurreret, vigilaret,</td><td>15</td></tr><tr><td>laboraret; frigus, sitim, famem ferre poterat. Hunc ego</td><td>17.1</td></tr><tr><td>hominem tam acrem, tam audacem, tam paratum, tam</td><td></td></tr><tr><td>callidum, tam in scelere vigilantem, tam in perditis rebus</td><td></td></tr><tr><td>diligentem nisi ex domesticis insidiis in castrense latrocinium</td><td></td></tr><tr><td>compulissem—dicam id quod sentio, Quirites—non facile</td><td>5</td></tr><tr><td>hanc tantam molem mali a cervicibus vestris depulissem.</td><td></td></tr><tr><td>Non ille nobis Saturnalia constituisset, neque tanto ante exiti</td><td></td></tr><tr><td>ac fati diem rei publicae denuntiavisset neque commisisset</td><td></td></tr><tr><td>ut signum, ut litterae suae testes manifesti sceleris depre-</td><td></td></tr><tr><td>henderentur. Quae nunc illo absente sic gesta sunt ut </td><td>10</td></tr><tr><td>nullum in privata domo furtum umquam sit tam palam</td><td></td></tr><tr><td>inventum quam haec in tota re publica coniuratio mani-</td><td></td></tr><tr><td>festo comprehensa est. Quod si Catilina in urbe ad hanc</td><td></td></tr><tr><td>diem remansisset, quamquam, quoad fuit, omnibus eius</td><td></td></tr><tr><td>consiliis occurri atque obstiti, tamen, ut levissime dicam,</td><td>15</td></tr><tr><td>dimicandum nobis cum illo fuisset, neque nos umquam,</td><td></td></tr><tr><td>cum ille in urbe hostis esset, tantis periculis rem publicam</td><td></td></tr><tr><td>tanta pace, tanto otio, tanto silentio liberassemus. </td><td></td></tr><tr><td>  Quamquam haec omnia, Quirites, ita sunt a me admini-</td><td>18.1</td></tr><tr><td>strata ut deorum immortalium nutu atque consilio et gesta</td><td></td></tr><tr><td>et provisa esse videantur. Idque cum coniectura consequi</td><td></td></tr><tr><td>possumus, quod vix videtur humani consili tantarum re-</td><td></td></tr><tr><td>rum gubernatio esse potuisse, tum vero ita praesentes his</td><td>5</td></tr><tr><td>temporibus opem et auxilium nobis tulerunt ut eos paene</td><td></td></tr><tr><td>oculis videre possimus. Nam ut illa omittam, visas nocturno</td><td></td></tr><tr><td>tempore ab occidente faces ardoremque caeli, ut fulminum</td><td></td></tr><tr><td>iactus, ut terrae motus relinquam, ut omittam cetera quae</td><td></td></tr><tr><td>tam multa nobis consulibus facta sunt ut haec quae nunc</td><td>10</td></tr><tr><td>fiunt canere di immortales viderentur, hoc certe, Quirites,</td><td></td></tr><tr><td>quod sum dicturus neque praetermittendum neque relin-</td><td></td></tr><tr><td>quendum est. Nam profecto memoria tenetis Cotta et</td><td>19.1</td></tr><tr><td>Torquato consulibus compluris in Capitolio res de caelo</td><td></td></tr><tr><td>esse percussas, cum et simulacra deorum depulsa sunt et</td><td></td></tr><tr><td>statuae veterum hominum deiectae et legum aera liquefacta</td><td></td></tr><tr><td>et tactus etiam ille qui hanc urbem condidit Romulus,</td><td>5</td></tr><tr><td>quem inauratum in Capitolio, parvum atque lactantem, </td><td></td></tr><tr><td>uberibus lupinis inhiantem fuisse meministis. Quo quidem</td><td></td></tr><tr><td>tempore cum haruspices ex tota Etruria convenissent, caedis</td><td></td></tr><tr><td>atque incendia et legum interitum et bellum civile ac do-</td><td></td></tr><tr><td>mesticum et totius urbis atque imperi occasum appropin-</td><td>10</td></tr><tr><td>quare dixerunt, nisi di immortales omni ratione placati suo</td><td></td></tr><tr><td>numine prope fata ipsa flexissent. Itaque illorum responsis</td><td>20.1</td></tr><tr><td>tum et ludi per decem dies facti sunt neque res ulla quae</td><td></td></tr><tr><td>ad placandos deos pertineret praetermissa est. Idemque</td><td></td></tr><tr><td>iusserunt simulacrum Iovis facere maius et in excelso con-</td><td></td></tr><tr><td>locare et contra atque antea fuerat ad orientem convertere;</td><td>5</td></tr><tr><td>ac se sperare dixerunt, si illud signum quod videtis solis</td><td></td></tr><tr><td>ortum et forum curiamque conspiceret, fore ut ea consilia</td><td></td></tr><tr><td>quae clam essent inita contra salutem urbis atque imperi</td><td></td></tr><tr><td>inlustrarentur ut a senatu populoque Romano perspici pos-</td><td></td></tr><tr><td>sent. Atque illud signum conlocandum consules illi locave-</td><td>10</td></tr><tr><td>runt; sed tanta fuit operis tarditas ut neque superioribus</td><td></td></tr><tr><td>consulibus neque nobis ante hodiernum diem conlocaretur.</td><td></td></tr><tr><td>Hic quis potest esse tam aversus a vero, tam praeceps, tam</td><td>21.1</td></tr><tr><td>mente captus qui neget haec omnia quae videmus prae-</td><td></td></tr><tr><td>cipueque hanc urbem deorum immortalium nutu ac potestate</td><td></td></tr><tr><td>administrari? Etenim cum esset ita responsum, caedis,</td><td></td></tr><tr><td>incendia, interitum rei publicae comparari, et ea per civis,</td><td>5</td></tr><tr><td>quae tum propter magnitudinem scelerum non nullis incre-</td><td></td></tr><tr><td>dibilia videbantur, ea non modo cogitata a nefariis civibus</td><td></td></tr><tr><td>verum etiam suscepta esse sensistis. Illud vero nonne</td><td></td></tr><tr><td>ita praesens est ut nutu Iovis Optimi Maximi factum esse</td><td></td></tr><tr><td>videatur, ut, cum hodierno die mane per forum meo iussu</td><td>10</td></tr><tr><td>et coniurati et eorum indices in aedem Concordiae duce-</td><td></td></tr><tr><td>rentur, eo ipso tempore signum statueretur? Quo conlocato </td><td></td></tr><tr><td>atque ad vos senatumque converso omnia et senatus et vos</td><td></td></tr><tr><td>quae erant contra salutem omnium cogitata inlustrata et</td><td></td></tr><tr><td>patefacta vidistis. Quo etiam maiore sunt isti odio sup-</td><td>22.1</td></tr><tr><td>plicioque digni qui non solum vestris domiciliis atque</td><td></td></tr><tr><td>tectis sed etiam deorum templis atque delubris sunt funestos</td><td></td></tr><tr><td>ac nefarios ignis inferre conati. Quibus ego si me restitisse</td><td></td></tr><tr><td>dicam, nimium mihi sumam et non sim ferendus: ille, ille</td><td>5</td></tr><tr><td>Iuppiter restitit; ille Capitolium, ille haec templa, ille</td><td></td></tr><tr><td>cunctam urbem, ille vos omnis salvos esse voluit. Dis</td><td></td></tr><tr><td>ego immortalibus ducibus hanc mentem voluntatemque</td><td></td></tr><tr><td>suscepi atque ad haec tanta indicia perveni. Iam vero illa</td><td></td></tr><tr><td>Allobrogum sollicitatio, iam ab Lentulo ceterisque dome-</td><td>10</td></tr><tr><td>sticis hostibus tam dementer tantae res creditae et ignotis</td><td></td></tr><tr><td>et barbaris commissaeque litterae numquam essent profecto,</td><td></td></tr><tr><td>nisi ab dis immortalibus huic tantae audaciae consilium</td><td></td></tr><tr><td>esset ereptum. Quid vero? ut homines Galli ex civitate</td><td></td></tr><tr><td>male pacata, quae gens una restat quae bellum populo</td><td>15</td></tr><tr><td>Romano facere posse et non nolle videatur, spem imperi ac</td><td></td></tr><tr><td>rerum maximarum ultro sibi a patriciis hominibus oblatam</td><td></td></tr><tr><td>neglegerent vestramque salutem suis opibus anteponerent,</td><td></td></tr><tr><td>id non divinitus esse factum putatis, praesertim qui nos non</td><td></td></tr><tr><td>pugnando sed tacendo superare potuerunt? </td><td>20</td></tr><tr><td>  Quam ob rem, Quirites, quoniam ad omnia pulvinaria</td><td>23.1</td></tr><tr><td>supplicatio decreta est, celebratote illos dies cum coniugibus</td><td></td></tr><tr><td>ac liberis vestris. Nam multi saepe honores dis immortalibus</td><td></td></tr><tr><td>iusti habiti sunt ac debiti, sed profecto iustiores numquam.</td><td></td></tr><tr><td>Erepti enim estis ex crudelissimo ac miserrimo interitu,</td><td>5</td></tr><tr><td>erepti sine caede, sine sanguine, sine exercitu, sine dimi-</td><td></td></tr><tr><td>catione; togati me uno togato duce et imperatore vicistis. </td><td></td></tr><tr><td>Etenim recordamini, Quirites, omnis civilis dissensiones,</td><td>24.1</td></tr><tr><td>non solum eas quas audistis sed eas quas vosmet ipsi</td><td></td></tr><tr><td>meministis atque vidistis. L. Sulla P. Sulpicium oppressit:</td><td></td></tr><tr><td>C. Marium, custodem huius urbis, multosque fortis viros</td><td></td></tr><tr><td>partim eiecit ex civitate, partim interemit. Cn. Octavius</td><td>5</td></tr><tr><td>consul armis expulit ex urbe conlegam: omnis hic locus</td><td></td></tr><tr><td>acervis corporum et civium sanguine redundavit. Superavit</td><td></td></tr><tr><td>postea Cinna cum Mario: tum vero clarissimis viris in-</td><td></td></tr><tr><td>terfectis lumina civitatis exstincta sunt. Vltus est huius</td><td></td></tr><tr><td>victoriae crudelitatem postea Sulla: ne dici quidem opus</td><td>10</td></tr><tr><td>est quanta deminutione civium et quanta calamitate rei</td><td></td></tr><tr><td>publicae. Dissensit M. Lepidus a clarissimo et fortissimo</td><td></td></tr><tr><td>viro Q. Catulo: attulit non tam ipsius interitus rei publicae</td><td></td></tr><tr><td>luctum quam ceterorum. [Atque illae tamen omnes] dis-</td><td>25.1</td></tr><tr><td>sensiones erant eius modi quae non ad delendam sed ad</td><td></td></tr><tr><td>commutandam rem publicam pertinerent. Non illi nullam</td><td></td></tr><tr><td>esse rem publicam sed in ea quae esset se esse principes,</td><td></td></tr><tr><td>neque hanc urbem conflagrare sed se in hac urbe florere</td><td>5</td></tr><tr><td>voluerunt. Atque illae tamen omnes dissensiones, quarum</td><td></td></tr><tr><td>nulla exitium rei publicae quaesivit, eius modi fuerunt ut</td><td></td></tr><tr><td>non reconciliatione concordiae sed internicione civium</td><td></td></tr><tr><td>diiudicatae sint. In hoc autem uno post hominum me-</td><td></td></tr><tr><td>moriam maximo crudelissimoque bello, quale bellum nulla</td><td>10</td></tr><tr><td>umquam barbaria cum sua gente gessit, quo in bello lex</td><td></td></tr><tr><td>haec fuit a Lentulo, Catilina, Cethego, Cassio constituta</td><td></td></tr><tr><td>ut omnes qui salva urbe salvi esse possent in hostium</td><td></td></tr><tr><td>numero ducerentur, ita me gessi, Quirites, ut salvi omnes</td><td></td></tr><tr><td>conservaremini, et, cum hostes vestri tantum civium super-</td><td>15</td></tr><tr><td>futurum putassent quantum infinitae caedi restitisset, tantum </td><td></td></tr><tr><td>autem urbis quantum flamma obire non potuisset, et urbem</td><td></td></tr><tr><td>et civis integros incolumisque servavi. Quibus pro tantis</td><td>26.1</td></tr><tr><td>rebus, Quirites, nullum ego a vobis praemium virtutis, nul-</td><td></td></tr><tr><td>lum insigne honoris, nullum monumentum laudis postulabo</td><td></td></tr><tr><td>praeterquam huius diei memoriam sempiternam. In animis</td><td></td></tr><tr><td>ego vestris omnis triumphos meos, omnia ornamenta ho-</td><td>5</td></tr><tr><td>noris, monumenta gloriae, laudis insignia condi et conlocari</td><td></td></tr><tr><td>volo. Nihil me mutum potest delectare, nihil tacitum, nihil</td><td></td></tr><tr><td>denique eius modi quod etiam minus digni adsequi possint.</td><td></td></tr><tr><td>Memoria vestra, Quirites, nostrae res alentur, sermonibus</td><td></td></tr><tr><td>crescent, litterarum monumentis inveterascent et conrobo-</td><td>10</td></tr><tr><td>rabuntur; eandemque diem intellego, quam spero aeternam</td><td></td></tr><tr><td>fore, propagatam esse et ad salutem urbis et ad memoriam</td><td></td></tr><tr><td>consulatus mei, unoque tempore in hac re publica duos</td><td></td></tr><tr><td>civis exstitisse quorum alter finis vestri imperi non terrae</td><td></td></tr><tr><td>sed caeli regionibus terminaret, alter huius imperi domi-</td><td>15</td></tr><tr><td>cilium sedisque servaret. Sed quoniam earum rerum quas</td><td>27.1</td></tr><tr><td>ego gessi non eadem est fortuna atque condicio quae</td><td></td></tr><tr><td>illorum qui externa bella gesserunt, quod mihi cum eis</td><td></td></tr><tr><td>vivendum est quos vici ac subegi, illi hostis aut interfectos</td><td></td></tr><tr><td>aut oppressos reliquerunt, vestrum est, Quirites, si ceteris</td><td>5</td></tr><tr><td>facta sua recte prosunt, mihi mea ne quando obsint provi-</td><td></td></tr><tr><td>dere. Mentes enim hominum audacissimorum sceleratae</td><td></td></tr><tr><td>ac nefariae ne vobis nocere possent ego providi, ne mihi</td><td></td></tr><tr><td>noceant vestrum est providere. Quamquam, Quirites, mihi</td><td></td></tr><tr><td>quidem ipsi nihil ab istis iam noceri potest. Magnum enim</td><td>10</td></tr><tr><td>est in bonis praesidium quod mihi in perpetuum compa-</td><td></td></tr><tr><td>ratum est, magna in re publica dignitas quae me semper</td><td></td></tr><tr><td>tacita defendet, magna vis conscientiae quam qui neglegunt, </td><td></td></tr><tr><td>cum me violare volent, se indicabunt. Est enim nobis is</td><td>28.1</td></tr><tr><td>animus, Quirites, ut non modo nullius audaciae cedamus</td><td></td></tr><tr><td>sed etiam omnis improbos ultro semper lacessamus. Quod</td><td></td></tr><tr><td>si omnis impetus domesticorum hostium depulsus a vobis</td><td></td></tr><tr><td>se in me unum converterit, vobis erit videndum, Quirites,</td><td>5</td></tr><tr><td>qua condicione posthac eos esse velitis qui se pro salute</td><td></td></tr><tr><td>vestra obtulerint invidiae periculisque omnibus: mihi qui-</td><td></td></tr><tr><td>dem ipsi quid est quod iam ad vitae fructum possit adquiri,</td><td></td></tr><tr><td>cum praesertim neque in honore vestro neque in gloria</td><td></td></tr><tr><td>virtutis quicquam videam altius quo mihi libeat ascendere?</td><td>10</td></tr><tr><td>Illud perficiam profecto, Quirites, ut ea quae gessi in con-</td><td>29.1</td></tr><tr><td>sulatu privatus tuear atque ornem, ut, si qua est invidia in</td><td></td></tr><tr><td>conservanda re publica suscepta, laedat invidos, mihi valeat</td><td></td></tr><tr><td>ad gloriam. Denique ita me in re publica tractabo ut</td><td></td></tr><tr><td>meminerim semper quae gesserim, curemque ut ea virtute</td><td>5</td></tr><tr><td>non casu gesta esse videantur. Vos, Quirites, quoniam</td><td></td></tr><tr><td>iam est nox, venerati Iovem illum custodem huius urbis ac</td><td></td></tr><tr><td>vestrum in vestra tecta discedite et ea, quamquam iam est</td><td></td></tr><tr><td>periculum depulsum, tamen aeque ac priore nocte custodiis</td><td></td></tr><tr><td>vigiliisque defendite. Id ne vobis diutius faciendum sit</td><td>10</td></tr><tr><td>atque ut in perpetua pace esse possitis providebo, Qui-</td><td></td></tr><tr><td>rites. </td><td></td></tr>
        </table>