<table>
          <script>targetHit=0;</script>
          <tr class="title first last  "><td>M. CICERO L. PLANCO PR. DESIG. SAL.</td><td></td></tr><tr><td>Attici nostri te valde studiosum esse cognovi, mei vero ita</td><td>16.16a.1.1</td></tr><tr><td>cupidum ut mehercule paucos aeque observantis atque amantis</td><td></td></tr><tr><td>me habere existimem. ad paternas enim magnas et veteres et</td><td></td></tr><tr><td>iustas necessitudines magnam attulit accessionem tua voluntas</td><td></td></tr><tr><td>erga me meaque erga te par atque mutua. </td><td>5</td></tr><tr><td>  Buthrotia tibi causa ignota non est. egi enim saepe de ea re</td><td>2.1</td></tr><tr><td>tecum tibique totam rem demonstravi, quae est acta hoc modo:</td><td></td></tr><tr><td>ut primum Buthrotium agrum proscriptum vidimus, com-</td><td></td></tr><tr><td>motus Atticus libellum composuit. eum mihi dedit ut darem</td><td></td></tr><tr><td>Caesari; eram enim cenaturus apud eum illo die. eum libellum</td><td>5</td></tr><tr><td>Caesari dedi. probavit causam, rescripsit Attico aequa eum</td><td></td></tr><tr><td>postulare, admonuit tamen ut pecuniam reliquam Buthrotii ad</td><td></td></tr><tr><td>diem solverent. Atticus, qui civitatem conservatam cuperet,</td><td>3.1</td></tr><tr><td>pecuniam numeravit de suo. quod cum esset factum, adiimus</td><td></td></tr><tr><td>ad Caesarem, verba fecimus pro Buthrotiis, liberalissimum</td><td></td></tr><tr><td>decretum abstulimus; quod est obsignatum ab amplissimis viris.</td><td></td></tr><tr><td>quae cum essent acta, mirari &lt;e&gt;quidem solebam pati Caesarem</td><td>5</td></tr><tr><td>convenire eos qui agrum Buthrotium concupissent, neque</td><td></td></tr><tr><td>solum pati sed etiam ei negotio te praeficere. itaque et ego cum</td><td></td></tr><tr><td>illo locutus sum et saepius quidem, ut etiam accusarer ab eo</td><td></td></tr><tr><td>quod parum constantiae suae confiderem, et M. Messallae et</td><td></td></tr><tr><td>ipsi Attico dixit ut sine cura esset aperteque ostendebat se</td><td>10</td></tr><tr><td>praesentium animos (erat enim popularis, ut noras) offendere </td><td></td></tr><tr><td>nolle; cum autem mare transissent, curaturum se ut in alium</td><td></td></tr><tr><td>agrum deducerentur. </td><td></td></tr><tr><td>  Haec illo vivo. post interitum autem Caesaris, ut primum ex</td><td>4.1</td></tr><tr><td>senatus consulto causas consules cognoscere instituerunt, haec</td><td></td></tr><tr><td>quae supra scripsi ad eos delata sunt. probaverunt causam sine</td><td></td></tr><tr><td>ulla dubitatione seque ad te litteras daturos esse dixerunt. </td><td></td></tr><tr><td>  Ego autem, mi Plance, etsi non dubitabam quin et senatus</td><td>5</td></tr><tr><td>consultum et lex et consulum decretum ac litterae apud te</td><td></td></tr><tr><td>plurimum auctoritatis haberent teque ipsius Attici causa velle</td><td></td></tr><tr><td>intellexeram, tamen hoc pro coniunctione et benevolentia</td><td></td></tr><tr><td>nostra mihi sumpsi ut id a te peterem quod tua singularis</td><td></td></tr><tr><td>humanitas suavissimique mores a te essent impetraturi. id autem</td><td>10</td></tr><tr><td>est ut hoc quod te tua sponte facturum esse certo scio honoris</td><td></td></tr><tr><td>nostri causa libenter, prolixe, celeriter facias. </td><td></td></tr><tr><td>  Mihi nemo est amicior nec iucundior nec carior Attico;</td><td>5.1</td></tr><tr><td>cuius antea res solum familiaris agebatur eaque magna, nunc</td><td></td></tr><tr><td>accessit etiam existimatio, ut quod consecutus est magna et</td><td></td></tr><tr><td>industria et gratia et vivo Caesare et mortuo id te adiuvante</td><td></td></tr><tr><td>obtineat. quod si a te erit impetratum, sic velim existimes, me</td><td>5</td></tr><tr><td>de tua liberalitate ita interpretaturum ut tuo summo beneficio</td><td></td></tr><tr><td>me adfectum iudicem. ego quae te velle quaeque ad te pertinere</td><td></td></tr><tr><td>arbitrabor studiose diligenterque curabo. da operam ut valeas.</td><td></td></tr>
        </table>