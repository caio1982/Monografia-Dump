51  vel  50  in Cilicia M. CICERO S. D. P. SILIO PRO PR. T. Pinnio familiarissime me usum esse scire te arbitror, quod quidem ille testamento declaravit, qui me cum tutorem tum etiam secundum heredem instituerit. eius filio mire studioso et erudito et modesto pecuniam Nicaeenses grandem debent, ad sestertium octogiens, et, ut audio, in primis ei volunt solvere. pergratum igitur mihi feceris, quoniam non modo reliqui tutores, qui sciunt quanti me facias, sed etiam puer ipse sibi persuasit te omnia mea causa facturum esse, si  dederis operam, quoad tua fides dignitasque patietur, ut quam <primum quam> plurimum pecuniae Pinnio solvatur Nicaeensium nomine.