<table>
          <script>targetHit=0;</script>
          <tr><td>  At, credo, in hisce solis rebus indomitas cupiditates atque</td><td>2.1.62.1</td></tr><tr><td>effrenatas habebat: ceterae libidines eius ratione aliqua aut</td><td></td></tr><tr><td>modo continebantur. Quam multis istum ingenuis, quam</td><td></td></tr><tr><td>multis matribus familias in illa taetra atque impura legatione</td><td></td></tr><tr><td>vim attulisse existimatis? Ecquo in oppido pedem posuit</td><td>5</td></tr><tr><td>ubi non plura stuprorum flagitiorumque suorum quam</td><td></td></tr><tr><td>adventus sui vestigia reliquerit? Sed ego omnia quae negari</td><td></td></tr><tr><td>poterunt praetermittam; etiam haec quae certissima sunt et</td><td></td></tr><tr><td>clarissima relinquam; unum aliquod de nefariis istius factis</td><td></td></tr><tr><td>eligam, quo facilius ad Siciliam possim aliquando, quae</td><td>10</td></tr><tr><td>mihi hoc oneris negotique imposuit, pervenire. </td><td></td></tr><tr><td>  Oppidum est in Hellesponto Lampsacum, iudices, in</td><td>63.1</td></tr><tr><td>primis Asiae provinciae clarum et nobile; homines autem</td><td></td></tr><tr><td>ipsi Lampsaceni cum summe in omnis civis Romanos</td><td></td></tr><tr><td>officiosi, tum praeterea maxime sedati et quieti, prope praeter</td><td></td></tr><tr><td>ceteros ad summum Graecorum otium potius quam ad</td><td>5</td></tr><tr><td>ullam vim aut tumultum adcommodati. Accidit, cum iste</td><td></td></tr><tr><td>a Cn. Dolabella efflagitasset ut se ad regem Nicomedem</td><td></td></tr><tr><td>regemque Sadalam mitteret, cumque iter hoc sibi magis ad</td><td></td></tr><tr><td>quaestum suum quam ad rei publicae tempus adcommodatum</td><td></td></tr><tr><td>depoposcisset, ut illo itinere veniret Lampsacum cum magna</td><td>10</td></tr><tr><td>calamitate et prope pernicie civitatis. Deducitur iste ad</td><td></td></tr><tr><td>Ianitorem quendam hospitem, comitesque eius item apud</td><td></td></tr><tr><td>ceteros hospites conlocantur. Vt mos erat istius, atque ut</td><td></td></tr><tr><td>eum suae libidines flagitiosae facere admonebant, statim</td><td></td></tr><tr><td>negotium dat illis suis comitibus, nequissimis turpissimisque </td><td>15</td></tr><tr><td>hominibus, uti videant et investigent ecqua virgo sit aut</td><td></td></tr><tr><td>mulier digna quam ob rem ipse Lampsaci diutius commo-</td><td></td></tr><tr><td>raretur. Erat comes eius Rubrius quidam, homo factus ad</td><td>64.1</td></tr><tr><td>istius libidines, qui miro artificio, quocumque venerat, haec</td><td></td></tr><tr><td>investigare omnia solebat. Is ad eum rem istam defert,</td><td></td></tr><tr><td>Philodamum esse quendam, genere, honore, copiis, existima-</td><td></td></tr><tr><td>tione facile principem Lampsacenorum; eius esse filiam,</td><td>5</td></tr><tr><td>quae cum patre habitaret propterea quod virum non haberet,</td><td></td></tr><tr><td>mulierem eximia pulchritudine; sed eam summa integritate</td><td></td></tr><tr><td>pudicitiaque existimari. Homo, ut haec audivit, sic exarsit</td><td></td></tr><tr><td>ad id quod non modo ipse numquam viderat, sed ne audierat</td><td></td></tr><tr><td>quidem ab eo qui ipse vidisset, ut statim ad Philodamum</td><td>10</td></tr><tr><td>migrare se diceret velle. Hospes Ianitor, qui nihil suspi-</td><td></td></tr><tr><td>caretur, veritus ne quid in ipso se offenderetur, hominem</td><td></td></tr><tr><td>summa vi retinere coepit. Iste, qui hospitis relinquendi</td><td></td></tr><tr><td>causam reperire non posset, alia sibi ratione viam munire ad</td><td></td></tr><tr><td>stuprum coepit; Rubrium, delicias suas, in omnibus eius</td><td>15</td></tr><tr><td>modi rebus adiutorem suum et conscium, parum laute</td><td></td></tr><tr><td>deversari dicit; ad Philodamum deduci iubet. Quod ubi</td><td>65.1</td></tr><tr><td>est Philodamo nuntiatum, tametsi erat ignarus quantum</td><td></td></tr><tr><td>sibi ac liberis suis iam tum mali constitueretur, tamen</td><td></td></tr><tr><td>ad istum venit; ostendit munus illud suum non esse; se,</td><td></td></tr><tr><td>cum suae partes essent hospitum recipiendorum, tum ipsos</td><td>5</td></tr><tr><td>tamen praetores et consules, non legatorum adseculas,</td><td></td></tr><tr><td>recipere solere. Iste, qui una cupiditate raperetur, totum</td><td></td></tr><tr><td>illius postulatum causamque neglexit; per vim ad eum,</td><td></td></tr><tr><td>qui recipere non debebat, Rubrium deduci imperavit. Hic</td><td></td></tr><tr><td>Philodamus, posteaquam ius suum obtinere non potuit, ut </td><td>10</td></tr><tr><td>humanitatem consuetudinemque suam retineret laborabat.</td><td></td></tr><tr><td>Homo, qui semper hospitalissimus amicissimusque nostro-</td><td></td></tr><tr><td>rum hominum existimatus esset, noluit videri ipsum illum</td><td></td></tr><tr><td>Rubrium invitus domum suam recepisse; magnifice et</td><td></td></tr><tr><td>ornate, ut erat in primis inter suos copiosus, convivium</td><td>15</td></tr><tr><td>comparat; rogat Rubrium ut quos ei commodum sit invitet,</td><td></td></tr><tr><td>locum sibi soli, si videatur, relinquat; etiam filium suum,</td><td></td></tr><tr><td>lectissimum adulescentem, foras ad propinquum suum</td><td></td></tr><tr><td>quendam mittit ad cenam. Rubrius istius comites invitat;</td><td>66.1</td></tr><tr><td>eos omnis Verres certiores facit quid opus esset. Mature</td><td></td></tr><tr><td>veniunt, discumbitur. Fit sermo inter eos, et invitatio</td><td></td></tr><tr><td>ut Graeco more biberetur; hortatur hospes, poscunt maiori-</td><td></td></tr><tr><td>bus poculis, celebratur omnium sermone laetitiaque con-</td><td>5</td></tr><tr><td>vivium. Posteaquam satis calere res Rubrio visa est,</td><td></td></tr><tr><td>'Quaeso,' inquit, 'Philodame, cur ad nos filiam tuam non</td><td></td></tr><tr><td>intro vocari iubes?' Homo, qui et summa gravitate et iam</td><td></td></tr><tr><td>id aetatis et parens esset, obstipuit hominis improbi dicto.</td><td></td></tr><tr><td>Instare Rubrius. Tum ille, ut aliquid responderet, negavit</td><td>10</td></tr><tr><td>moris esse Graecorum ut in convivio virorum accumberent</td><td></td></tr><tr><td>mulieres. Hic tum alius ex alia parte, 'Enim vero ferendum</td><td></td></tr><tr><td>hoc quidem non est; vocetur mulier!' Et simul servis</td><td></td></tr><tr><td>suis Rubrius ut ianuam clauderent et ipsi ad foris adsisterent</td><td></td></tr><tr><td>imperat. Quod ubi ille intellexit, id agi atque id parari ut</td><td>67.1</td></tr><tr><td>filiae suae vis adferretur, servos suos ad se vocat; his im-</td><td></td></tr><tr><td>perat ut se ipsum neglegant, filiam defendant; excurrat</td><td></td></tr><tr><td>aliquis qui hoc tantum domestici mali filio nuntiet. Clamor</td><td></td></tr><tr><td>interea fit tota domo; inter servos Rubri atque hospitis</td><td>5</td></tr><tr><td>iactatur domi suae vir primarius et homo honestissimus;</td><td></td></tr><tr><td>pro se quisque manus adfert; aqua denique ferventi a Rubrio</td><td></td></tr><tr><td>ipso Philodamus perfunditur. Haec ubi filio nuntiata sunt, </td><td></td></tr><tr><td>statim exanimatus ad aedis contendit, ut et vitae patris et</td><td></td></tr><tr><td>pudicitiae sororis succurreret; omnes eodem animo Lam-</td><td>10</td></tr><tr><td>psaceni, simul ut hoc audierunt, quod eos cum Philodami</td><td></td></tr><tr><td>dignitas tum iniuriae magnitudo movebat, ad aedis noctu</td><td></td></tr><tr><td>convenerunt. Hic lictor istius Cornelius, qui cum eius</td><td></td></tr><tr><td>servis erat a Rubrio quasi in praesidio ad auferendam</td><td></td></tr><tr><td>mulierem conlocatus, occiditur; servi non nulli vulnerantur;</td><td>15</td></tr><tr><td>ipse Rubrius in turba sauciatur. Iste, qui sua cupiditate</td><td></td></tr><tr><td>tantos tumultus concitatos videret, cupere aliqua evolare, si</td><td></td></tr><tr><td>posset. Postridie homines mane in contionem conveniunt;</td><td>68.1</td></tr><tr><td>quaerunt quid optimum factu sit; pro se quisque, ut in</td><td></td></tr><tr><td>quoque erat auctoritatis plurimum, ad populum loquebatur;</td><td></td></tr><tr><td>inventus est nemo cuius non haec et sententia esset et oratio,</td><td></td></tr><tr><td>non esse metuendum, si istius nefarium scelus Lampsaceni</td><td>5</td></tr><tr><td>ulti vi manuque essent, ne senatus populusque Romanus in</td><td></td></tr><tr><td>eam civitatem animadvertendum putaret; quodsi hoc iure</td><td></td></tr><tr><td>legati populi Romani in socios nationesque exteras uterentur,</td><td></td></tr><tr><td>ut pudicitiam liberorum servare ab eorum libidine tutam</td><td></td></tr><tr><td>non liceret, quidvis esse perpeti satius quam in tanta vi</td><td>10</td></tr><tr><td>atque acerbitate versari. Haec cum omnes sentirent, et</td><td>69.1</td></tr><tr><td>cum in eam rationem pro suo quisque sensu ac dolore</td><td></td></tr><tr><td>loqueretur, omnes ad eam domum in qua iste deversabatur</td><td></td></tr><tr><td>profecti sunt; caedere ianuam saxis, instare ferro, ligna et</td><td></td></tr><tr><td>sarmenta circumdare ignemque subicere coeperunt. Tunc</td><td>5</td></tr><tr><td>cives Romani, qui Lampsaci negotiabantur, concurrunt;</td><td></td></tr><tr><td>orant Lampsacenos ut gravius apud eos nomen legationis</td><td></td></tr><tr><td>quam iniuria legati putaretur; sese intellegere hominem</td><td></td></tr><tr><td>illum esse impurum ac nefarium, sed quoniam nec per-</td><td></td></tr><tr><td>fecisset quod conatus esset, neque futurus esset Lampsaci </td><td>10</td></tr><tr><td>postea, levius eorum peccatum fore si homini scelerato</td><td></td></tr><tr><td>pepercissent quam si legato non pepercissent. </td><td></td></tr>
        </table>