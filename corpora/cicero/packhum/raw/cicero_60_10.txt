<table>
          <script>targetHit=0;</script>
          <tr><td>  Quattuor hi motu[s] cuncti uoluuntur eodem;</td><td>34.308</td></tr><tr><td>sed tantum supera terras semper tenet ille</td><td></td></tr><tr><td>curriculum, oblique inflexus tribus orbibus unus, </td><td>310</td></tr><tr><td>quanto est diuisus Cancer spatio a Capricorno;</td><td></td></tr><tr><td>at subter terras spatium par esse necesse est.</td><td></td></tr><tr><td>Et quantos radios iacimus de lumine nostro,</td><td></td></tr><tr><td>quis hunc conixum caeli contingimus orbem,</td><td></td></tr><tr><td>sex tantae poterunt sub eum succedere partes,</td><td>315</td></tr><tr><td>bina pari spatio caelestia signa tenentes.</td><td></td></tr><tr><td>Zodiacum hunc Graeci uocitant, nostrique Latini</td><td></td></tr><tr><td>orbem signiferum perhibebunt nomine uero:</td><td></td></tr><tr><td>nam gerit hic uoluens bis sex ardentia signa. </td><td></td></tr><tr><td>  Aestifer est pandens feruentia sidera Cancer;</td><td>320</td></tr><tr><td>hunc subter fulgens cedit uis torua Leonis,</td><td></td></tr><tr><td>quem rutilo sequitur conlucens corpore Virgo;</td><td></td></tr><tr><td>exin proiectae claro cum lumine Chelae,</td><td></td></tr><tr><td>ipsaque consequitur lucens uis magna Nepai;</td><td></td></tr><tr><td>inde Sagittipotens dextra flexum tenet arcum;</td><td>325</td></tr><tr><td>post hunc ore fero Capricornus uadere pergit;</td><td></td></tr><tr><td>umidus inde loci conlucet Aquarius orbe[m]; </td><td></td></tr><tr><td>exim squamiferi serpentes ludere Pisces;</td><td></td></tr><tr><td>quis comes est Aries, obscuro lumine labens,</td><td></td></tr><tr><td>inflexoque genu, proiecto corpore, Taurus,</td><td>330</td></tr><tr><td>et Gemini clarum iactantes lucibus ignem.</td><td></td></tr><tr><td>Haec sol aeterno conuestit lumine lustrans,</td><td></td></tr><tr><td>annua conficiens uertentia tempora cursu.</td><td></td></tr><tr><td>Hic quantus terris consectus pellitur orbis,</td><td></td></tr><tr><td>tantundem pandens supera mortalibus edit:</td><td>335</td></tr><tr><td>sex omni semper cedunt labentia nocte,</td><td></td></tr><tr><td>tot caelum rursus fugientia signa reuisunt.</td><td></td></tr><tr><td>Hoc spatium tranans caecis nox conficit umbris,</td><td></td></tr><tr><td>quod supera terras prima de nocte relictum est</td><td></td></tr><tr><td>signifero ex orbi, sex signorum ordine fultum. </td><td>340</td></tr>
        </table>