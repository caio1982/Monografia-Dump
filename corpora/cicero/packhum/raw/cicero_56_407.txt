<table>
          <script>targetHit=0;</script>
          <tr class="title first last  "><td>M. CICERO S. D. C. TREBONIO</td><td></td></tr><tr><td>Et epistulam tuam legi libenter et librum libentissime; sed</td><td>15.21.1.1</td></tr><tr><td>tamen in ea voluptate hunc accepi dolorem quod, cum</td><td></td></tr><tr><td>incendisses cupiditatem meam consuetudinis augendae</td><td></td></tr><tr><td>nostrae (nam ad amorem quidem nihil poterat accedere),</td><td></td></tr><tr><td>tum discedis a nobis meque tanto desiderio adficis ut unam</td><td>5</td></tr><tr><td>mihi consolationem relinquas, fore ut utriusque nostrum</td><td></td></tr><tr><td>absentis desiderium crebris et longis epistulis leniatur. quod</td><td></td></tr><tr><td>ego non modo de me tibi spondere possum sed de te etiam</td><td></td></tr><tr><td>mihi. nullam enim apud me reliquisti dubitationem quantum</td><td></td></tr><tr><td>me amares. nam ut illa omittam quae civitate teste fecisti,</td><td>2.1</td></tr><tr><td>cum mecum inimicitias communicavisti, cum me contionibus</td><td></td></tr><tr><td>tuis defendisti, cum quaestor in mea atque in publica causa</td><td></td></tr><tr><td>consulum partis suscepisti, cum tribuno plebis quaestor non</td><td></td></tr><tr><td>paruisti, cui tuus praesertim collega pareret; ut haec recentia,</td><td>5</td></tr><tr><td>quae meminero semper, obliviscar, quae tua sollicitudo de me</td><td></td></tr><tr><td>in armis, quae laetitia in reditu, quae cura, qui dolor cum</td><td></td></tr><tr><td>ad te curae et dolores mei perferrentur, Brundisium denique</td><td></td></tr><tr><td>te ad me venturum fuisse nisi subito in Hispaniam missus</td><td></td></tr><tr><td>esses—ut haec igitur omittam, quae mihi tanti aestimanda</td><td>10</td></tr><tr><td>sunt quanti vitam aestimo et salutem meam: liber iste quem</td><td></td></tr><tr><td>mihi misisti quantam habet declarationem amoris tui!</td><td></td></tr><tr><td>primum quod tibi facetum videtur quicquid ego dixi, quod</td><td></td></tr><tr><td>alii fortasse non item; deinde quod illa, sive faceta sunt sive</td><td></td></tr><tr><td>sic, fiunt narrante te venustissima, quin etiam ante quam ad</td><td>15</td></tr><tr><td>me veniatur risus omnis paene consumitur. quod si in iis</td><td>3.1</td></tr><tr><td>scribendis nihil aliud nisi, quod necesse fuit, de uno me tam</td><td></td></tr><tr><td>diu cogitavisses, ferreus essem si te non amarem; cum vero </td><td></td></tr><tr><td>ea quae scriptura persecutus es sine summo amore cogitare</td><td></td></tr><tr><td>non potueris, non possum existimare plus quemquam a se</td><td>5</td></tr><tr><td>ipso quam me a te amari. cui quidem ego amori utinam</td><td></td></tr><tr><td>ceteris rebus possem, amore certe respondebo, quo tamen</td><td></td></tr><tr><td>ipso tibi confido futurum satis. </td><td></td></tr><tr><td>  Nunc ad epistulam venio; cui copiose et suaviter scriptae</td><td>4.1</td></tr><tr><td>nihil est quod multa respondeam. primum enim ego illas</td><td></td></tr><tr><td>Calvo litteras misi non plus quam has quas nunc legis</td><td></td></tr><tr><td>existimans exituras; aliter enim scribimus quod eos solos</td><td></td></tr><tr><td>quibus mittimus, aliter quod multos lecturos putamus. deinde</td><td>5</td></tr><tr><td>ingenium eius maioribus extuli laudibus quam tu id vere</td><td></td></tr><tr><td>potuisse fieri putas primum quod ita iudicabam. acute</td><td></td></tr><tr><td>movebatur, genus quoddam sequebatur in quo iudicio lapsus,</td><td></td></tr><tr><td>quo valebat, tamen adsequebatur quod probarat; multae</td><td></td></tr><tr><td>erant et reconditae litterae. vis non erat; ad eam igitur</td><td>10</td></tr><tr><td>adhortabar. in excitando autem et in acuendo plurimum</td><td></td></tr><tr><td>valet si laudes eum quem cohortere. habes de Calvo iudicium</td><td></td></tr><tr><td>et consilium meum; consilium, quod hortandi causa laudavi,</td><td></td></tr><tr><td>iudicium, quod de ingenio eius valde existimavi bene. </td><td></td></tr><tr><td>  Reliquum est tuam profectionem amore prosequar,</td><td>5.1</td></tr><tr><td>reditum spe exspectem, absentem memoria colam, omne</td><td></td></tr><tr><td>desiderium litteris mittendis accipiendisque leniam. tu</td><td></td></tr><tr><td>velim tua in me studia et officia multum tecum recordere.</td><td></td></tr><tr><td>quae cum tibi liceat, mihi nefas sit oblivisci, non modo</td><td>5</td></tr><tr><td>virum bonum me existimabis verum etiam te a me amari</td><td></td></tr><tr><td>plurimum iudicabis. </td><td></td></tr><tr><td>  Vale. </td><td></td></tr>
        </table>