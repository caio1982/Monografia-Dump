<table>
          <script>targetHit=0;</script>
          <tr><td>  Et video in haruspicum responsum haec esse subiuncta:</td><td>37.1</td></tr><tr><td><span class="caps">Sacrificia vetvsta occvltaqve minvs diligenter facta</span></td><td></td></tr><tr><td><span class="caps">pollvtaqve</span>. Haruspices haec loquuntur an patrii pena-</td><td></td></tr><tr><td>tesque di? Multi enim sunt, credo, in quos huius malefici</td><td></td></tr><tr><td>suspicio cadat. Quis praeter hunc unum? Obscure dicitur</td><td>5</td></tr><tr><td>quae sacra polluta sint? Quid planius, quid religiosius,</td><td></td></tr><tr><td>quid gravius dici potest? <span class="caps">vetvsta occvltaqve.</span> Nego</td><td></td></tr><tr><td>ulla verba Lentulum, gravem oratorem ac disertum, saepius,</td><td></td></tr><tr><td>cum te accusaret, usurpasse quam haec quae nunc ex</td><td></td></tr><tr><td>Etruscis libris in te conversa atque interpretata dicuntur.</td><td>10</td></tr><tr><td>Etenim quod sacrificium tam vetustum est quam hoc quod</td><td></td></tr><tr><td>a regibus aequale huius urbis accepimus? quod autem tam</td><td></td></tr><tr><td>occultum quam id quod non solum curiosos oculos excludit</td><td></td></tr><tr><td>sed etiam errantis, quo non modo improbitas sed ne im-</td><td></td></tr><tr><td>prudentia quidem possit intrare? quod quidem sacrificium</td><td>15</td></tr><tr><td>nemo ante P. Clodium omni memoria violavit, nemo umquam</td><td></td></tr><tr><td>adiit, nemo neglexit, nemo vir aspicere non horruit, quod</td><td></td></tr><tr><td>fit per virgines Vestalis, fit pro populo Romano, fit in ea</td><td></td></tr><tr><td>domo quae est in imperio, fit incredibili caerimonia, fit ei</td><td></td></tr><tr><td>deae cuius ne nomen quidem viros scire fas est, quam iste</td><td>20</td></tr><tr><td>idcirco Bonam dicit quod in tanto sibi scelere ignoverit.</td><td></td></tr><tr><td>Non ignovit, mihi crede, non: nisi forte tibi esse ignotum </td><td></td></tr><tr><td>putas, quod te iudices emiserunt excussum et exhaustum,</td><td></td></tr><tr><td>suo iudicio absolutum, omnium condemnatum, aut quod</td><td></td></tr><tr><td>oculos, ut opinio illius religionis est, non perdidisti. Quis</td><td>38.1</td></tr><tr><td>enim ante te sacra illa vir sciens viderat, ut quisquam</td><td></td></tr><tr><td>poenam quae sequeretur id scelus scire posset? An tibi</td><td></td></tr><tr><td>luminis obesset caecitas plus quam libidinis? Ne id quidem</td><td></td></tr><tr><td>sentis, coniventis illos oculos abavi tui magis optandos</td><td>5</td></tr><tr><td>fuisse quam hos flagrantis sororis? Tibi vero, si diligenter</td><td></td></tr><tr><td>attendes, intelleges hominum poenas deesse adhuc, non</td><td></td></tr><tr><td>deorum. Homines te in re foedissima defenderunt, homines</td><td></td></tr><tr><td>turpissimum nocentissimumque laudarunt, homines prope</td><td></td></tr><tr><td>confitentem iudicio liberaverunt, hominibus iniuria tui stupri</td><td>10</td></tr><tr><td>inlata in ipsos dolori non fuit, homines tibi arma alii in me,</td><td></td></tr><tr><td>alii post in illum invictum civem dederunt, hominum bene-</td><td></td></tr><tr><td>ficia prorsus concedo tibi iam maiora non esse quaerenda:</td><td></td></tr><tr><td>a dis quidem immortalibus quae potest homini maior esse</td><td>39.1</td></tr><tr><td>poena furore atque dementia? nisi forte in tragoediis quos</td><td></td></tr><tr><td>vulnere ac dolore corporis cruciari et consumi vides, graviores</td><td></td></tr><tr><td>deorum immortalium iras subire quam illos qui furentes</td><td></td></tr><tr><td>inducuntur putas. Non sunt illi eiulatus et gemitus Philo-</td><td>5</td></tr><tr><td>ctetae tam miseri, quamquam sunt acerbi, quam illa exsultatio</td><td></td></tr><tr><td>Athamantis et quam senium matricidarum. Tu cum furialis</td><td></td></tr><tr><td>in contionibus voces mittis, cum domos civium evertis, cum</td><td></td></tr><tr><td>lapidibus optimos viros foro pellis, cum ardentis faces in</td><td></td></tr><tr><td>vicinorum tecta iactas, cum aedis sacras inflammas, cum</td><td>10</td></tr><tr><td>servos concitas, cum sacra ludosque conturbas, cum uxorem</td><td></td></tr><tr><td>sororemque non discernis, cum quod ineas cubile non sentis,</td><td></td></tr><tr><td>tum baccharis, tum furis, tum das eas poenas quae solae</td><td></td></tr><tr><td>sunt hominum sceleri a dis immortalibus constitutae. Nam</td><td></td></tr><tr><td>corporis quidem nostri infirmitas multos subit casus per se, </td><td>15</td></tr><tr><td>denique ipsum corpus tenuissima de causa saepe conficitur:</td><td></td></tr><tr><td>deorum tela in impiorum mentibus figuntur. Qua re miserior</td><td></td></tr><tr><td>es cum in omnem fraudem raperis oculis quam si omnino</td><td></td></tr><tr><td>oculos non haberes. </td><td></td></tr>
        </table>