<table>
          <script>targetHit=0;</script>
          <tr class="title first  date"><td>med<span class="snum">.</span> Mai<span class="snum">.(?)</span> <span class="snum">43</span> Romae</td><td></td></tr><tr class="title last  "><td>CICERO PLANCO</td><td></td></tr><tr><td>Quamquam gratiarum actionem a te non desiderabam, cum</td><td>10.19.1.1</td></tr><tr><td>te re ipsa atque animo scirem esse gratissimum, tamen</td><td></td></tr><tr><td>(fatendum est enim) fuit ea mihi periucunda. sic enim vidi,</td><td></td></tr><tr><td>quasi ea quae oculis cernuntur, me a te amari. dices 'quid</td><td></td></tr><tr><td>antea?' semper equidem, sed numquam illustrius. </td><td>5</td></tr><tr><td>  Litterae tuae mirabiliter gratae sunt senatui cum rebus</td><td></td></tr><tr><td>ipsis, quae erant gravissimae et maximae, fortissimi animi</td><td></td></tr><tr><td>summique consili, tum etiam gravitate sententiarum atque</td><td></td></tr><tr><td>verborum. sed, mi Plance, incumbe ut belli extrema perficias.</td><td>2.1</td></tr><tr><td>in hoc erit summa et gratia et gloria. cupio omnia rei</td><td></td></tr><tr><td>publicae causa; sed mehercules in ea conservanda iam</td><td></td></tr><tr><td>defatigatus non multo plus patriae faveo quam tuae gloriae,</td><td></td></tr><tr><td>cuius maximam facultatem tibi di immortales, ut spero,</td><td>5</td></tr><tr><td>dederunt; quam complectere obsecro. qui enim Antonium</td><td></td></tr><tr><td>oppresserit, is hoc bellum taeterrimum periculosissimumque</td><td></td></tr><tr><td>confecerit. </td><td></td></tr>
        </table>