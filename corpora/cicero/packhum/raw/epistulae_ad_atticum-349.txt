iv Kal .  Iun .   45 <CICERO ATTICO SAL.> Alteram a te epistulam cum hodie accepissem, nolui te una mea contentum. tu vero age, quod scribis, de Faberio. in eo enim totum est positum id quod cogitamus; quae cogitatio si non  incidisset, mihi crede, istuc ut cetera non laborarem. quam ob rem, ut facis (istuc enim addi nihil potest), urge, insta, perfice.  Dicaearchi περὶ Ψυχῆς utrosque velim mittas et Καταβάσεως; Τριπολιτικὸν non invenio et epistulam eius quam ad Aristo- xenum misit. tris eos libros maxime nunc vellem; apti essent ad id quod cogito.  Torquatus Romae est. misi ut tibi daretur. Catulum et Lucullum, ut opinor, antea. his libris nova prohoemia sunt addita, quibus eorum uterque laudatur. eas litteras volo habeas, et sunt quaedam alia. et quod ad te <de> decem legatis scripsi parum intellexi<sti>, credo quia διὰ σημείων scripseram. de C. Tuditano enim quaerebam, quem ex Hortensio audieram fuisse in decem. eum video in Libonis praetorem P. Popilio P. Rupilio <consulibus>. annis  xiiii  ante quam praetor factus est legatus esse <qui> potuisset?—nisi admodum sero praetor est factus, quod non arbitror. video enim curulis magistratus eum legitimis annis perfacile cepisse. Postumium autem, cuius statuam in Isthmo meminisse te dicis, Aulum nesciebam fuisse. is autem est qui <consul> cum <L.> Lucullo fuit; quem tu mihi addidisti sane ad illum σύλλογον personam idoneam. videbis igitur, si poteris, ceteros, ut possimus πομπεῦσαι καὶ τοῖς προσώποις. 