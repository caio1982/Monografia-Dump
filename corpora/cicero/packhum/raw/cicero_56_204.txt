<table>
          <script>targetHit=0;</script>
          <tr class="title first  date"><td>v Kal<span class="snum">.</span> Sext<span class="snum">.</span> <span class="snum">43</span> in castris</td><td></td></tr><tr class="title last  "><td>PLANCUS IMP. COS. DESIG. S. D. CICERONI</td><td></td></tr><tr><td>Facere non possum quin in singulas res meritaque tua tibi</td><td>10.24.1.1</td></tr><tr><td>gratias agam, sed mehercules facio cum pudore. neque enim</td><td></td></tr><tr><td>tanta necessitudo quantam tu mihi tecum esse voluisti</td><td></td></tr><tr><td>desiderare videtur gratiarum actionem neque ego libenter</td><td></td></tr><tr><td>pro maximis tuis beneficiis tam vili munere defungor orationis </td><td>5</td></tr><tr><td>et malo praesens observantia, diligentia, adsiduitate memo-</td><td></td></tr><tr><td>rem me tibi probare. quod si mihi vita contigerit, omnis</td><td></td></tr><tr><td>gratas amicitias atque etiam pias propinquitates in tua</td><td></td></tr><tr><td>observantia [indulgentia adsiduitate] vincam; amor enim</td><td></td></tr><tr><td>tuus ac iudicium de me utrum mihi plus dignitatis in</td><td>10</td></tr><tr><td>perpetuum an voluptatis cottidie sit adlaturus non facile</td><td></td></tr><tr><td>dixerim. </td><td></td></tr><tr><td>  De militum commodis fuit tibi curae. quos ego non</td><td>2.1</td></tr><tr><td>potentiae meae causa (nihil enim me non salutariter cogitare</td><td></td></tr><tr><td>scio) ornari volui a senatu, sed primum quod ita meritos</td><td></td></tr><tr><td>iudicabam, deinde quod ad omnis casus coniunctiores rei</td><td></td></tr><tr><td>publicae esse volebam, novissime ut ab omni omnium</td><td>5</td></tr><tr><td>sollicitatione aversos eos talis vobis praestare possem quales</td><td></td></tr><tr><td>adhuc fuerunt. </td><td></td></tr><tr><td>  Nos adhuc hic omnia integra sustinuimus. quod consilium</td><td>3.1</td></tr><tr><td>nostrum, etsi quanta sit aviditas hominum non sine causa</td><td></td></tr><tr><td>ta&lt;m optabi&gt;lis victoriae scio, tamen vobis probari spero.</td><td></td></tr><tr><td>non enim, si quid in his exercitibus sit offensum, magna</td><td></td></tr><tr><td>subsidia res publica habet expedita quibus subito impetu ac</td><td>5</td></tr><tr><td>latrocinio parricidarum resistat. copias vero nostras notas</td><td></td></tr><tr><td>tibi esse arbitror. in castris meis legiones sunt veteranae tres,</td><td></td></tr><tr><td>tironum vel luculentissima ex omnibus una, in castris Bruti</td><td></td></tr><tr><td>una veterana legio, altera bima, octo tironum. ita universus</td><td></td></tr><tr><td>exercitus numero amplissimus est, firmitate exiguus. quan-</td><td>10</td></tr><tr><td>tum autem in acie tironi sit committendum nimium saepe</td><td></td></tr><tr><td>expertum habemus. </td><td></td></tr><tr><td>  Ad hoc robur nostrorum exercituum sive Africanus</td><td>4.1</td></tr><tr><td>exercitus, qui est veteranus, sive Caesaris accessisset, aequo</td><td></td></tr><tr><td>animo summam rem publicam in discrimen deduceremus;</td><td></td></tr><tr><td>aliquanto autem propius esse quod ad Caesarem attinet</td><td></td></tr><tr><td>videbamus. nihil destiti eum litteris hortari neque ille</td><td>5</td></tr><tr><td>intermisit adfirmare se sine mora venire, cum interim aversum </td><td></td></tr><tr><td>illum ab hac cogitatione ad alia consilia video se contulisse.</td><td></td></tr><tr><td>ego tamen ad eum Furnium nostrum cum mandatis litterisque</td><td></td></tr><tr><td>misi, si quid forte proficere posset. </td><td></td></tr><tr><td>  Scis tu, mi Cicero, quod ad Caesaris amorem attinet,</td><td>5.1</td></tr><tr><td>societatem mihi esse tecum, vel quod in familiaritate Caesaris</td><td></td></tr><tr><td>vivo illo iam tueri eum et diligere fuit mihi necesse vel quod</td><td></td></tr><tr><td>ipse, quoad ego nosse potui, moderatissimi atque humanis-</td><td></td></tr><tr><td>simi fuit sensus vel quod ex tam insigni amicitia mea atque</td><td>5</td></tr><tr><td>Caesaris hunc fili loco et illius et vestro iudicio substitutum</td><td></td></tr><tr><td>non proinde habere turpe mihi videtur. sed (quicquid tibi</td><td>6.1</td></tr><tr><td>scribo dolenter mehercules magis quam inimice facio) quod</td><td></td></tr><tr><td>vivit Antonius hodie, quod Lepidus una est, quod exercitus</td><td></td></tr><tr><td>habent non contemnendos [habent], quod sperant, quod</td><td></td></tr><tr><td>audent, omne Caesari acceptum referre possunt. neque ego</td><td>5</td></tr><tr><td>superiora repetam; sed ex eo tempore quo ipse mihi pro-</td><td></td></tr><tr><td>fessus est se venire si venire voluisset, aut oppressum iam</td><td></td></tr><tr><td>bellum esset aut in aversissimam illi&lt;s&gt; Hispaniam cum</td><td></td></tr><tr><td>detrimento eorum maximo extrusum. quae mens eum aut</td><td></td></tr><tr><td>quorum consilia a tanta gloria, sibi vero etiam necessaria ac</td><td>10</td></tr><tr><td>salutari, avocarit et ad cogitationem consulatus semestris</td><td></td></tr><tr><td>summo cum terrore hominum et insulsa cum efflagitatione</td><td></td></tr><tr><td>transtulerit, exputare non possum. multum in hac re mihi</td><td>7.1</td></tr><tr><td>videntur necessarii eius et rei publicae et ipsius causa</td><td></td></tr><tr><td>proficere posse, plurimum, ut puto, tu quoque, cuius ille</td><td></td></tr><tr><td>tanta merita habet quanta nemo praeter me; numquam</td><td></td></tr><tr><td>enim obliviscar maxima ac plurima me tibi debere. de his</td><td>5</td></tr><tr><td>rebus ut exigeret cum eo Furnio mandavi. quod si, quantam</td><td></td></tr><tr><td>debeo, habuero apud eum auctoritatem, plurimum ipsum</td><td></td></tr><tr><td>iuvero. </td><td></td></tr><tr><td>  Nos interea duriore condicione bellum sustinemus, quod </td><td>8.1</td></tr><tr><td>neque expeditissimam dimicationem putamus neque tamen</td><td></td></tr><tr><td>refugiendo commissuri sumus ut maius detrimentum res</td><td></td></tr><tr><td>publica accipere possit. quod si aut Caesar se respexerit aut</td><td></td></tr><tr><td>Africanae legiones celeriter venerint, securos vos ab hac</td><td>5</td></tr><tr><td>parte reddemus. </td><td></td></tr><tr><td>  Tu, ut instituisti, me diligas rogo proprieque tuum esse</td><td></td></tr><tr><td>tibi persuadeas.</td><td></td></tr><tr><td> V Kal. Sext. ex castris.</td><td></td></tr>
        </table>