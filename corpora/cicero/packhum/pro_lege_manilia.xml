<document><author>marcus tullius cicero</author><title>pro lege manilia</title><source>http://latin.packhum.org/</source><page id="0"><paragraph>DE IMPERIO CN. POMPEI AD QVIRITES ORATIO  Quamquam mihi semper frequens conspectus uester multo iucundissimus, hic autem locus ad agendum amplissimus, ad dicendum ornatissimus est uisus, Quirites, tamen hoc aditu laudis qui semper optimo cuique maxime patuit non mea me uoluntas adhuc sed uitae meae rationes ab ineunte aetate susceptae prohibuerunt. Nam cum antea nondum huius auctoritatem loci attingere auderem statueremque nihil huc nisi perfectum ingenio, elaboratum industria adferri oportere, omne meum tempus amicorum temporibus transmittendum putaui. Ita neque hic locus uacuus fuit umquam ab eis qui uestram causam defenderent et meus labor in priuatorum periculis caste integreque uersatus ex uestro iudicio fructum est amplissimum consecutus. Nam cum propter dilationem comitiorum ter praetor primus centuriis cunctis renuntiatus sum, facile intellexi, Quirites, et quid de me iudicaretis et quid aliis praescriberetis. Nunc cum et auctoritatis in me tantum sit quantum uos honoribus mandandis esse uoluistis, et ad agendum facultatis tantum quantum homini uigilanti ex forensi usu prope cotidiana dicendi exercitatio potuit adferre,  certe et, si quid auctoritatis in me est, apud eos utar qui eam mihi dederunt et, si quid in dicendo consequi possum, eis ostendam potissimum qui ei quoque rei fructum suo iudicio tribuendum esse duxerunt. Atque illud in primis mihi laetandum iure esse uideo quod in hac insolita mihi ex hoc loco ratione dicendi causa talis oblata est in qua oratio deesse nemini possit. Dicendum est enim de Cn. Pompei singulari eximiaque uirtute; huius autem orationis difficilius est exitum quam principium inuenire. Ita mihi non tam copia quam modus in dicendo quaerendus est. </paragraph></page><page id="1"><paragraph>Atque ut inde oratio mea proficiscatur unde haec omnis causa ducitur, bellum graue et periculosum uestris uectigalibus atque sociis a duobus potentissimis adfertur regibus, Mithridate et Tigrane, quorum alter relictus, alter lacessitus occasionem sibi ad occupandam Asiam oblatam esse arbitratur. Equitibus Romanis, honestissimis uiris, adferuntur ex Asia cotidie litterae, quorum magnae res aguntur in uestris uectigalibus exercendis occupatae; qui ad me pro necessitudine quae mihi est cum illo ordine causam rei publicae periculaque rerum suarum detulerunt, Bithyniae quae nunc uestra prouincia est uicos exustos esse compluris, regnum Ariobarzanis quod finitimum est uestris uectigalibus totum esse in hostium potestate; L. Lucullum magnis rebus gestis ab eo bello discedere; huic qui successerit, non satis esse paratum ad tantum bellum administrandum; unum ab omnibus sociis et ciuibus ad id bellum imperatorem deposci atque expeti, eundem hunc unum ab hostibus metui, praeterea neminem.  Causa quae sit uidetis; nunc quid agendum sit ipsi  considerate. Primum mihi uidetur de genere belli, deinde de magnitudine, tum de imperatore deligendo esse dicendum. Genus est eius belli quod maxime uestros animos excitare atque inflammare ad persequendi studium debeat. In quo agitur populi Romani gloria quae uobis a maioribus cum magna in omnibus rebus tum summa in re militari tradita est; agitur salus sociorum atque amicorum pro qua multa maiores uestri magna et grauia bella gesserunt; aguntur certissima populi Romani uectigalia et maxima quibus amissis et pacis ornamenta et subsidia belli requiretis; aguntur bona multorum ciuium quibus est a uobis et ipsorum causa et rei publicae consulendum. Et quoniam semper appetentes gloriae praeter ceteras gentis atque auidi laudis fuistis, delenda uobis est illa macula Mithridatico bello superiore concepta quae penitus iam insedit ac nimis inueterauit in populi Romani nomine, quod is qui uno die tota in Asia tot in ciuitatibus uno nuntio atque una significatione &lt;omnis&gt; ciuis Romanos necandos trucidandosque curauit, non modo adhuc poenam nullam suo dignam scelere suscepit sed ab illo tempore annum iam tertium et uicesimum regnat, et ita regnat ut se non Ponti neque Cappadociae latebris occultare uelit sed emergere ex patrio regno atque in uestris uectigalibus, hoc est in Asiae luce, uersari. Etenim adhuc ita nostri cum illo rege contenderunt imperatores ut ab illo insignia uictoriae, non uictoriam reportarent. Triumphauit L. Sulla, triumphauit L. Murena de Mithridate, duo for tissimi uiri et summi imperatores, sed ita triumpharunt ut ille pulsus superatusque regnaret. Verum tamen illis imperatoribus laus est tribuenda quod egerunt, uenia danda quod reliquerunt, propterea quod ab eo bello Sullam in Italiam res publica, Murenam Sulla reuocauit. </paragraph></page><page id="2"><paragraph>Mithridates autem omne reliquum tempus non ad obliuionem ueteris belli sed ad comparationem noui contulit. Qui postea, cum maximas aedificasset ornassetque classis exercitusque permagnos quibuscumque ex gentibus potuisset comparasset et se Bosphoranis, finitimis suis, bellum inferre simularet, usque in Hispaniam legatos ac litteras misit ad eos duces quibuscum tum bellum gerebamus, ut, cum duobus in locis disiunctissimis maximeque diuersis uno consilio a binis hostium copiis bellum terra marique gereretur, uos ancipiti contentione districti de imperio dimicaretis. Sed tamen alterius partis periculum, Sertorianae atque Hispaniensis, quae multo plus firmamenti ac roboris habebat, Cn. Pompei diuino consilio ac singulari uirtute depulsum est; in altera parte ita res ab L. Lucullo, summo uiro, est administrata ut initia illa rerum gestarum magna atque praeclara non felicitati eius sed uirtuti, haec autem extrema quae nuper acciderunt non culpae sed fortunae tribuenda esse uideantur. Sed de Lucullo dicam alio loco, et ita dicam, Quirites, ut neque uera laus ei detracta oratione mea neque falsa adficta esse uideatur; de uestri imperi dignitate atque gloria, quoniam is est exorsus orationis meae, uidete quem uobis animum suscipiendum putetis.   Maiores nostri saepe pro mercatoribus aut nauiculariis nostris iniuriosius tractatis bella gesserunt; uos tot milibus ciuium Romanorum uno nuntio atque uno tempore necatis quo tandem animo esse debetis? Legati quod erant appellati superbius, Corinthum patres uestri totius Graeciae lumen exstinctum esse uoluerunt; uos eum regem inultum esse patiemini qui legatum populi Romani consularem uinculis ac uerberibus atque omni supplicio excruciatum necauit? Illi libertatem imminutam ciuium Romanorum non tulerunt; uos ereptam uitam neglegetis? Ius legationis uerbo uiolatum illi persecuti sunt; uos legatum omni supplicio interfectum relinquetis? Videte ne, ut illis pulcherrimum fuit tantam uobis imperi gloriam tradere, sic uobis turpissimum sit id quod accepistis tueri et conseruare non posse. </paragraph></page><page id="3"><paragraph>Quid? quod salus sociorum summum in periculum ac discrimen uocatur, quo id tandem animo ferre debetis? Regno est expulsus Ariobarzanes rex, socius populi Romani atque amicus; imminent duo reges toti Asiae non solum uobis inimicissimi sed etiam uestris sociis atque amicis; ciuitates autem omnes cuncta Asia atque Graecia uestrum auxilium exspectare propter periculi magnitudinem coguntur; imperatorem a uobis certum deposcere, cum praesertim uos alium miseritis, neque audent neque id se facere sine summo periculo posse arbitrantur. Vident enim et sentiunt hoc idem quod uos, unum uirum esse in quo summa sint omnia, et eum propter esse, quo etiam carent  aegrius; cuius aduentu ipso atque nomine, tametsi ille ad maritimum bellum uenerit, tamen impetus hostium repressos esse intellegunt ac retardatos. Hi uos, quoniam libere loqui non licet, taciti rogant ut se quoque dignos existimetis quorum salutem tali uiro commendetis, atque hoc etiam magis quod ceteras in prouincias eius modi homines cum imperio mittimus ut, etiam si ab hoste defendant, tamen ipsorum aduentus in urbis sociorum non multum ab hostili expugnatione differant, hunc audiebant antea, nunc praesentem uident tanta temperantia, tanta mansuetudine, tanta humanitate ut ei beatissimi esse uideantur apud quos ille diutissime commoretur.  Qua re si propter socios nulla ipsi iniuria lacessiti maiores nostri cum Antiocho, cum Philippo, cum Aetolis, cum Poenis bella gesserunt, quanto uos studiosius conuenit iniuriis prouocatos sociorum salutem una cum imperi uestri dignitate defendere, praesertim cum de maximis uestris uectigalibus agatur? Nam ceterarum prouinciarum uectigalia, Quirites, tanta sunt ut eis ad ipsas prouincias tuendas uix contenti esse possimus, Asia uero tam opima est ac fertilis ut et ubertate agrorum et uarietate fructuum et magnitudine pastionis et multitudine earum rerum quae exportentur facile omnibus terris antecellat. Itaque haec uobis prouincia, Quirites, si et belli utilitatem et pacis dignitatem retinere uoltis, non modo a calamitate sed etiam a metu calamitatis est defendenda. Nam in ceteris rebus cum uenit calamitas, tum detrimentum accipitur; at in  uectigalibus non solum aduentus mali sed etiam metus ipse adfert calamitatem. Nam cum hostium copiae non longe absunt, etiam si inruptio nulla facta est, tamen pecua relinquuntur, agri cultura deseritur, mercatorum nauigatio conquiescit. Ita neque ex portu neque ex decumis neque ex scriptura uectigal conseruari potest; qua re saepe totius anni fructus uno rumore periculi atque uno belli terrore amittitur. Quo tandem igitur animo esse existimatis aut eos qui uectigalia nobis pensitant, aut eos qui exercent atque exigunt, cum duo reges cum maximis copiis propter adsint, cum una excursio equitatus perbreui tempore totius anni uectigal auferre possit, cum publicani familias maximas quas in salinis habent, quas in agris, quas in portibus atque in custodiis magno periculo se habere arbitrentur? Putatisne uos illis rebus frui posse, nisi eos qui uobis fructui sunt conseruaueritis non solum, ut ante dixi, calamitate sed etiam calamitatis formidine liberatos? </paragraph></page><page id="4"><paragraph>Ac ne illud quidem uobis neglegendum est quod mihi ego extremum proposueram, cum essem de belli genere dicturus, quod ad multorum bona ciuium Romanorum pertinet; quorum uobis pro uestra sapientia, Quirites, habenda est ratio diligenter. Nam et publicani, homines honestissimi atque ornatissimi, suas rationes et copias in illam prouinciam contulerunt, quorum ipsorum per se res et fortunae uobis curae esse debent. Etenim, si uectigalia neruos esse rei publicae semper duximus, eum certe ordinem qui exercet illa firmamentum ceterorum ordinum recte esse  dicemus. Deinde ex ceteris ordinibus homines gnaui atque industrii partim ipsi in Asia negotiantur, quibus uos absentibus consulere debetis, partim eorum in ea prouincia pecunias magnas conlocatas habent. Est igitur humanitatis uestrae magnum numerum ciuium calamitate prohibere, sapientiae uidere multorum ciuium calamitatem a re publica seiunctam esse non posse. Etenim illud primum parui refert, uos publicanis amissa uectigalia postea uictoria reciperare; neque enim isdem redimendi facultas erit propter calamitatem neque aliis uoluntas propter timorem. Deinde quod nos eadem Asia atque idem iste Mithridates initio belli Asiatici docuit, id quidem certe calamitate docti memoria retinere debemus. Nam tum, cum in Asia magnas permulti res amiserunt, scimus Romae solutione impedita fidem concidisse. Non enim possunt una in ciuitate multi rem ac fortunas amittere ut non pluris secum in eandem trahant calamitatem: a quo periculo prohibete rem publicam. Etenim—mihi credite id quod ipsi uidetis—haec fides atque haec ratio pecuniarum quae Romae, quae in foro uersatur, implicata est cum illis pecuniis Asiaticis et cohaeret; ruere illa non possunt ut haec non eodem labefacta motu concidant. Qua re uidete num dubitandum uobis sit omni studio ad id bellum incumbere in quo gloria nominis uestri, salus sociorum, uectigalia maxima, fortunae plurimorum ciuium coniunctae cum re publica defendantur. </paragraph></page><page id="5"><paragraph>Quoniam de genere belli dixi, nunc de magnitudine  pauca dicam. Potest enim hoc dici, belli genus esse ita necessarium ut sit gerendum, non esse ita magnum ut sit pertimescendum. In quo maxime laborandum est ne forte ea uobis quae diligentissime prouidenda sunt contemnenda esse uideantur. Atque ut omnes intellegant me L. Lucullo tantum impertire laudis quantum forti uiro et sapienti homini et magno imperatori debeatur, dico eius aduentu maximas Mithridati copias omnibus rebus ornatas atque instructas fuisse, urbemque Asiae clarissimam nobisque amicissimam Cyzicenorum oppressam esse ab ipso rege maxima multitudine et oppugnatam uehementissime; quam L. Lucullus uirtute, adsiduitate, consilio summis obsidionis periculis liberauit. Ab eodem imperatore classem magnam et ornatam quae ducibus Sertorianis ad Italiam studio atque odio inflammata raperetur superatam esse atque depressam; magnas hostium praeterea copias multis proeliis esse deletas patefactumque nostris legionibus esse Pontum qui antea populo Romano ex omni aditu clausus fuisset; Sinopen atque Amisum, quibus in oppidis erant domicilia regis omnibus rebus ornata ac referta, ceterasque urbis Ponti et Cappadociae permultas uno aditu aduentuque esse captas; regem spoliatum regno patrio atque auito ad alios se reges atque ad alias gentis supplicem contulisse; atque haec omnia saluis populi Romani sociis atque integris uectigalibus esse gesta. Satis opinor hoc esse laudis atque ita, Quirites, ut hoc uos intellegatis, a nullo istorum qui huic obtrectant legi atque causae L. Lucullum similiter ex hoc loco esse laudatum.   Requiretur fortasse nunc quem ad modum, cum haec ita sint, reliquum possit magnum esse bellum. Cognoscite, Quirites; non enim hoc sine causa quaeri uidetur. Primum ex suo regno sic Mithridates profugit ut ex eodem Ponto Medea illa quondam fugisse dicitur, quam praedicant in fuga fratris sui membra in eis locis qua se parens persequeretur dissipauisse, ut eorum conlectio dispersa maerorque patrius celeritatem consequendi retardaret. Sic Mithridates fugiens maximam uim auri atque argenti pulcherrimarumque rerum omnium quas et a maioribus acceperat et ipse bello superiore ex tota Asia direptas in suum regnum congesserat in Ponto omnem reliquit. Haec dum nostri conligunt omnia diligentius, rex ipse e manibus effugit. Ita illum in persequendi studio maeror, hos laetitia tardauit. Hunc in illo timore et fuga Tigranes, rex Armenius, excepit diffidentemque rebus suis confirmauit et adflictum erexit perditumque recreauit. Cuius in regnum postea quam L. Lucullus cum exercitu uenit, plures etiam gentes contra imperatorem nostrum concitatae sunt. Erat enim metus iniectus eis nationibus quas numquam populus Romanus neque lacessendas bello neque temptandas putauit; erat etiam alia grauis atque uehemens opinio quae per animos gentium barbararum peruaserat, fani locupletissimi et religiosissimi diripiendi causa in eas oras nostrum esse exercitum adductum. Ita nationes multae atque magnae nouo quodam terrore ac metu concitabantur. Noster autem exercitus, tametsi urbem ex Tigrani regno ceperat et proeliis usus erat secundis, tamen nimia longinquitate locorum ac desiderio suorum commouebatur. Hic iam plura non dicam; fuit  enim illud extremum ut ex eis locis a militibus nostris reditus magis maturus quam progressio longior quaereretur. Mithridates autem se et suam manum iam confirmarat eorum opera qui ad eum ex ipsius regno concesserant et magnis aduenticiis auxiliis multorum regum et nationum iuuabatur. Iam hoc fere sic fieri solere accepimus ut regum adflictae fortunae facile multorum opes adliciant ad misericordiam, maximeque eorum qui aut reges sunt aut uiuunt in regno, ut eis nomen regale magnum et sanctum esse uideatur. Itaque tantum uictus efficere potuit quantum incolumis numquam est ausus optare. Nam cum se in regnum suum recepisset, non fuit eo contentus quod ei praeter spem acciderat, ut illam postea quam pulsus erat terram umquam attingeret, sed in exercitum nostrum clarum atque uictorem impetum fecit. Sinite hoc loco, Quirites, sicut poetae solent qui res Romanas scribunt, praeterire me nostram calamitatem, quae tanta fuit ut eam ad auris imperatoris non ex proelio nuntius sed ex sermone rumor adferret. Hic in illo ipso malo grauissimaque belli offensione L. Lucullus, qui tamen aliqua ex parte eis incommodis mederi fortasse potuisset, uestro iussu coactus qui imperi diuturnitati modum statuendum uetere exemplo putauistis, partim militum qui iam stipendiis confectis erant dimisit, partim &lt;M'.&gt; Glabrioni tradidit. Multa praetereo consulto; sed ea uos coniectura perspicite quantum illud bellum factum  putetis quod coniungant reges potentissimi, renouent agitatae nationes, suscipiant integrae gentes, nouus imperator noster accipiat uetere exercitu pulso. </paragraph></page><page id="6"><paragraph>Satis multa mihi uerba fecisse uideor qua re esset hoc bellum genere ipso necessarium, magnitudine periculosum. Restat ut de imperatore ad id bellum deligendo ac tantis rebus praeficiendo dicendum esse uideatur. Vtinam, Quirites, uirorum fortium atque innocentium copiam tantam haberetis ut haec uobis deliberatio difficilis esset quemnam potissimum tantis rebus ac tanto bello praeficiendum putaretis! Nunc uero cum sit unus Cn. Pompeius qui non modo eorum hominum qui nunc sunt gloriam sed etiam antiquitatis memoriam uirtute superarit, quae res est quae cuiusquam animum in hac causa dubium facere possit? Ego enim sic existimo, in summo imperatore quattuor has res inesse oportere, scientiam rei militaris, uirtutem, auctoritatem, felicitatem. Quis igitur hoc homine scientior umquam aut fuit aut esse debuit? qui e ludo atque e pueritiae disciplinis bello maximo atque acerrimis hostibus ad patris exercitum atque in militiae disciplinam profectus est, qui extrema pueritia miles in exercitu summi fuit imperatoris, ineunte adulescentia maximi ipse exercitus imperator, qui saepius cum hoste conflixit quam quisquam cum inimico concertauit, plura bella gessit quam ceteri legerunt, pluris prouincias confecit quam alii concupiuerunt, cuius adulescentia ad scientiam rei militaris non alienis praeceptis sed suis imperiis, non offensionibus belli sed uictoriis, non stipendiis sed triumphis est erudita. Quod denique genus esse belli potest in quo illum non exercuerit fortuna rei publicae? Ciuile, Africanum, Transalpinum, Hispaniense  mixtum ex ciuibus atque ex bellicosissimis nationibus, seruile, nauale bellum, uaria et diuersa genera et bellorum et hostium non solum gesta ab hoc uno sed etiam confecta nullam rem esse declarant in usu positam militari quae huius uiri scientiam fugere possit. </paragraph></page><page id="7"><paragraph>Iam uero uirtuti Cn. Pompei quae potest oratio par inueniri? Quid est quod quisquam aut illo dignum aut uobis nouum aut cuiquam inauditum possit adferre? Neque enim solae sunt uirtutes imperatoriae quae uolgo existimantur, labor in negotiis, fortitudo in periculis, industria in agendo, celeritas in conficiendo, consilium in prouidendo, quae tanta sunt in hoc uno quanta in omnibus reliquis imperatoribus quos aut uidimus aut audiuimus non fuerunt. Testis est Italia quam ille ipse uictor L. Sulla huius uirtute et subsidio confessus est liberatam; testis Sicilia quam multis undique cinctam periculis non terrore belli sed consili celeritate explicauit; testis Africa quae magnis oppressa hostium copiis eorum ipsorum sanguine redundauit; testis Gallia per quam legionibus nostris iter in Hispaniam Gallorum internicione patefactum est; testis Hispania quae saepissime plurimos hostis ab hoc superatos prostratosque conspexit; testis iterum et saepius Italia quae, cum seruili bello taetro periculosoque premeretur, ab hoc auxilium absente expetiuit, quod bellum exspectatione eius attenuatum atque imminutum est, aduentu sublatum ac sepultum. Testes nunc uero iam omnes orae atque omnes terrae gentes nationes, maria denique omnia cum uniuersa tum in singulis oris omnes sinus atque portus. Quis enim toto mari locus  per hos annos aut tam firmum habuit praesidium ut tutus esset, aut tam fuit abditus ut lateret? Quis nauigauit qui non se aut mortis aut seruitutis periculo committeret, cum aut hieme aut referto praedonum mari nauigaret? Hoc tantum bellum, tam turpe, tam uetus, tam late diuisum atque dispersum quis umquam arbitraretur aut ab omnibus imperatoribus uno anno aut omnibus annis ab uno imperatore confici posse? Quam prouinciam tenuistis a praedonibus liberam per hosce annos? quod uectigal uobis tutum fuit? quem socium defendistis? cui praesidio classibus uestris fuistis? quam multas existimatis insulas esse desertas, quam multas aut metu relictas aut a praedonibus captas urbis esse sociorum? Sed quid ego longinqua commemoro? Fuit hoc quondam, fuit proprium populi Romani longe a domo bellare et propugnaculis imperi sociorum fortunas, non sua tecta defendere. Sociis ego uestris mare per hosce annos clausum fuisse dicam, cum exercitus uestri numquam Brundisio nisi hieme summa transmiserint? Qui ad uos ab exteris nationibus uenirent, captos querar, cum legati populi Romani redempti sint? Mercatoribus mare tutum non fuisse dicam, cum duodecim secures in praedonum potestatem peruenerint? Cnidum aut Colophonem aut Samum, nobilissimas urbis, innumerabilisque alias captas esse commemorem, cum uestros portus atque eos portus quibus uitam ac spiritum ducitis in praedonum fuisse potestate sciatis? An uero ignoratis portum Caietae celeberrimum et plenissimum nauium inspectante praetore a praedonibus esse direptum, ex Miseno autem eius ipsius liberos qui cum  praedonibus antea bellum gesserat a praedonibus esse sublatos? Nam quid ego Ostiense incommodum atque illam labem atque ignominiam rei publicae querar, cum prope inspectantibus uobis classis ea cui consul populi Romani praepositus esset a praedonibus capta atque depressa est? Pro di immortales! tantamne unius hominis incredibilis ac diuina uirtus tam breui tempore lucem adferre rei publicae potuit ut uos, qui modo ante ostium Tiberinum classem hostium uidebatis, ei nunc nullam intra Oceani ostium praedonum nauem esse audiatis? Atque haec qua celeritate gesta sint, quamquam uidetis, tamen a me in dicendo praetereunda non sunt. Quis enim umquam aut obeundi negoti aut consequendi quaestus studio tam breui tempore tot loca adire, tantos cursus conficere potuit, quam celeriter Cn. Pompeio duce tanti belli impetus nauigauit? qui nondum tempestiuo ad nauigandum mari Siciliam adiit, Africam explorauit, inde Sardiniam cum classe uenit atque haec tria frumentaria subsidia rei publicae firmissimis praesidiis classibusque muniuit. Inde cum se in Italiam recepisset, duabus Hispaniis et Gallia Transalpina praesidiis ac nauibus confirmata, missis item in oram Illyrici maris et in Achaiam omnemque Graeciam nauibus Italiae duo maria maximis classibus firmissimisque praesidiis adornauit, ipse autem ut Brundisio profectus est, undequinquagesimo die totam ad imperium populi Romani Ciliciam adiunxit; omnes qui ubique praedones fuerunt partim capti interfectique sunt, partim unius huius se imperio ac potestati dediderunt.  Idem Cretensibus, cum ad eum usque in Pamphyliam legatos deprecatoresque misissent, spem deditionis non ademit obsidesque imperauit. Ita tantum bellum, tam diuturnum, tam longe lateque dispersum, quo bello omnes gentes ac nationes premebantur, Cn. Pompeius extrema hieme apparauit, ineunte uere suscepit, media aestate confecit. </paragraph></page><page id="8"><paragraph>Est haec diuina atque incredibilis uirtus imperatoris. Quid? ceterae quas paulo ante commemorare coeperam quantae atque quam multae sunt! Non enim bellandi uirtus solum in summo ac perfecto imperatore quaerenda est sed multae sunt artes eximiae huius administrae comitesque uirtutis. Ac primum quanta innocentia debent esse imperatores, quanta deinde in omnibus rebus temperantia, quanta fide, quanta facilitate, quanto ingenio, quanta humanitate! quae breuiter qualia sint in Cn. Pompeio consideremus. Summa enim sunt omnia, Quirites, sed ea magis ex aliorum contentione quam ipsa per sese cognosci atque intellegi possunt. Quem enim possumus imperatorem ullo in numero putare cuius in exercitu centuriatus ueneant atque uenierint? Quid hunc hominem magnum aut amplum de re publica cogitare qui pecuniam ex aerario depromptam ad bellum administrandum aut propter cupiditatem prouinciae magistratibus diuiserit aut propter auaritiam Romae in quaestu reliquerit? Vestra admurmuratio facit, Quirites, ut agnoscere uideamini qui haec fecerint; ego autem nomino neminem; qua re irasci mihi nemo poterit nisi qui ante de se uoluerit confiteri. Itaque propter hanc auaritiam imperatorum quantas calamitates, quocumque uentum sit,  nostri exercitus adferant quis ignorat? Itinera quae per hosce annos in Italia per agros atque oppida ciuium Romanorum nostri imperatores fecerint recordamini; tum facilius statuetis quid apud exteras nationes fieri existimetis. Vtrum pluris arbitramini per hosce annos militum uestrorum armis hostium urbis an hibernis sociorum ciuitates esse deletas? Neque enim potest exercitum is continere imperator qui se ipse non continet, neque seuerus esse in iudicando qui alios in se seueros esse iudices non uolt. Hic miramur hunc hominem tantum excellere ceteris, cuius legiones sic in Asiam peruenerint ut non modo manus tanti exercitus sed ne uestigium quidem cuiquam pacato nocuisse dicatur? Iam uero quem ad modum milites hibernent cotidie sermones ac litterae perferuntur; non modo ut sumptum faciat in militem nemini uis adfertur sed ne cupienti quidem quicquam permittitur. Hiemis enim non auaritiae perfugium maiores nostri in sociorum atque amicorum tectis esse uoluerunt. Age uero, ceteris in rebus quae sit temperantia considerate. Vnde illam tantam celeritatem et tam incredibilem cursum inuentum putatis? Non enim illum eximia uis remigum aut ars inaudita quaedam gubernandi aut uenti aliqui noui tam celeriter in ultimas terras pertulerunt, sed eae res quae ceteros remorari solent non retardarunt. Non auaritia ab instituto cursu ad praedam aliquam deuocauit, non libido ad uoluptatem, non amoenitas ad delectationem, non nobilitas urbis ad cognitionem, non denique labor ipse ad quietem; postremo signa et tabulas ceteraque ornamenta Graecorum oppidorum quae ceteri tollenda esse arbitrantur, ea sibi ille ne uisenda quidem existimauit. Itaque omnes nunc in eis locis Cn.  Pompeium sicut aliquem non ex hac urbe missum sed de caelo delapsum intuentur; nunc denique incipiunt credere fuisse homines Romanos hac quondam continentia, quod iam nationibus exteris incredibile ac falso memoriae proditum uidebatur; nunc imperi uestri splendor illis gentibus lucem adferre coepit; nunc intellegunt non sine causa maiores suos tum cum ea temperantia magistratus habebamus seruire populo Romano quam imperare aliis maluisse. Iam uero ita faciles aditus ad eum priuatorum, ita liberae querimoniae de aliorum iniuriis esse dicuntur, ut is qui dignitate principibus excellit facilitate infimis par esse uideatur. Iam quantum consilio, quantum dicendi grauitate et copia ualeat, in quo ipso inest quaedam dignitas imperatoria, uos, Quirites, hoc ipso ex loco saepe cognostis. Fidem uero eius quantam inter socios existimari putatis quam hostes omnes omnium generum sanctissimam iudicarint? Humanitate iam tanta est ut difficile dictu sit utrum hostes magis uirtutem eius pugnantes timuerint an mansuetudinem uicti dilexerint. Et quisquam dubitabit quin huic hoc tantum bellum permittendum sit qui ad omnia nostrae memoriae bella conficienda diuino quodam consilio natus esse uideatur? </paragraph></page><page id="9"><paragraph>Et quoniam auctoritas quoque in bellis administrandis multum atque in imperio militari ualet, certe nemini dubium est quin ea re idem ille imperator plurimum possit. Vehementer autem pertinere ad bella administranda quid hostes, quid socii de imperatoribus nostris existiment quis ignorat, cum sciamus homines in tantis rebus ut aut metuant aut  contemnant aut oderint aut ament opinione non minus et fama quam aliqua ratione certa commoueri? Quod igitur nomen umquam in orbe terrarum clarius fuit, cuius res gestae pares? de quo homine uos, id quod maxime facit auctoritatem, tanta et tam praeclara iudicia fecistis? An uero ullam usquam esse oram tam desertam putatis quo non illius diei fama peruaserit, cum uniuersus populus Romanus referto foro completisque omnibus templis ex quibus hic locus conspici potest unum sibi ad commune omnium gentium bellum Cn. Pompeium imperatorem depoposcit? Itaque ut plura non dicam neque aliorum exemplis confirmem quantum auctoritas ualeat in bello, ab eodem Cn. Pompeio omnium rerum egregiarum exempla sumantur. Qui quo die a uobis maritimo bello praepositus est imperator, tanta repente uilitas ex summa inopia et caritate rei frumentariae consecuta est unius hominis spe ac nomine quantam uix in summa ubertate agrorum diuturna pax efficere potuisset. Iam accepta in Ponto calamitate ex eo proelio de quo uos paulo ante inuitus admonui, cum socii pertimuissent, hostium opes animique creuissent, satis firmum praesidium prouincia non haberet, amisissetis Asiam, Quirites, nisi ad ipsum discrimen eius temporis diuinitus Cn. Pompeium ad eas regiones Fortuna populi Romani attulisset. Huius aduentus et Mithridatem insolita inflatum uictoria continuit et Tigranen magnis copiis minitantem Asiae retardauit. Et quisquam dubitabit quid uirtute perfecturus sit qui tantum auctoritate perfecerit, aut quam facile imperio atque exercitu socios et uectigalia conserua turus sit qui ipso nomine ac rumore defenderit? Age uero illa res quantam declarat eiusdem hominis apud hostis populi Romani auctoritatem, quod ex locis tam longinquis tamque diuersis tam breui tempore omnes huic se uni dediderunt! quod &lt;a&gt; communi Cretensium legati, cum in eorum insula noster imperator exercitusque esset, ad Cn. Pompeium in ultimas prope terras uenerunt eique se omnis Cretensium ciuitates dedere uelle dixerunt! Quid? idem iste Mithridates nonne ad eundem Cn. Pompeium legatum usque in Hispaniam misit? eum quem Pompeius legatum semper iudicauit, ei quibus erat molestum ad eum potissimum esse missum speculatorem quam legatum iudicari maluerunt. Potestis igitur iam constituere, Quirites, hanc auctoritatem multis postea rebus gestis magnisque uestris iudiciis amplificatam quantum apud illos reges, quantum apud exteras nationes ualituram esse existimetis. </paragraph></page><page id="10"><paragraph>Reliquum est ut de felicitate quam praestare de se ipso nemo potest, meminisse et commemorare de altero possumus, sicut aequum est homines de potestate deorum, timide et pauca dicamus. Ego enim sic existimo, Maximo, Marcello, Scipioni, Mario ceterisque magnis imperatoribus non solum propter uirtutem sed etiam propter fortunam saepius imperia mandata atque exercitus esse commissos. Fuit enim profecto quibusdam summis uiris quaedam ad amplitudinem et ad gloriam et ad res magnas bene gerendas diuinitus adiuncta fortuna. De huius autem hominis felicitate quo de nunc agimus hac utar moderatione dicendi, non ut in illius potestate fortunam positam esse dicam sed ut praete rita meminisse, reliqua sperare uideamur, ne aut inuisa dis immortalibus oratio nostra aut ingrata esse uideatur. Itaque non sum praedicaturus quantas ille res domi militiae, terra marique quantaque felicitate gesserit, ut eius semper uoluntatibus non modo ciues adsenserint, socii obtemperarint, hostes oboedierint, sed etiam uenti tempestatesque obsecundarint; hoc breuissime dicam, neminem umquam tam impudentem fuisse qui ab dis immortalibus tot et tantas res tacitus auderet optare quot et quantas di immortales ad Cn. Pompeium detulerunt. Quod ut illi proprium ac perpetuum sit, Quirites, cum communis salutis atque imperi tum ipsius hominis causa, sicuti facitis, et uelle et optare debetis.  Qua re cum et bellum sit ita necessarium ut neglegi non possit, ita magnum ut accuratissime sit administrandum, et cum ei imperatorem praeficere possitis in quo sit eximia belli scientia, singularis uirtus, clarissima auctoritas, egregia fortuna, dubitatis, Quirites, quin hoc tantum boni quod uobis ab dis immortalibus oblatum et datum est in rem publicam conseruandam atque amplificandam conferatis? Quod si Romae Cn. Pompeius priuatus esset hoc tempore, tamen ad tantum bellum is erat deligendus atque mittendus; nunc cum ad ceteras summas utilitates haec quoque opportunitas adiungatur ut in eis ipsis locis adsit, ut habeat exercitum, ut ab eis qui habent accipere statim possit, quid exspectamus? aut cur non ducibus dis immortalibus eidem cui cetera summa cum salute rei publicae commissa sunt hoc quoque bellum regium commendamus?  </paragraph></page><page id="11"><paragraph>At enim uir clarissimus, amantissimus rei publicae, uestris beneficiis amplissimis adfectus, Q. Catulus, itemque summis ornamentis honoris, fortunae, uirtutis, ingeni praeditus, Q. Hortensius, ab hac ratione dissentiunt. Quorum ego auctoritatem apud uos multis locis plurimum ualuisse et ualere oportere confiteor; sed in hac causa, tametsi cognostis auctoritates contrarias uirorum fortissimorum et clarissimorum, tamen omissis auctoritatibus ipsa re ac ratione exquirere possumus ueritatem, atque hoc facilius quod ea omnia quae a me adhuc dicta sunt idem isti uera esse concedunt, et necessarium bellum esse et magnum et in uno Cn. Pompeio summa esse omnia. Quid igitur ait Hortensius? Si uni omnia tribuenda sint, dignissimum esse Pompeium, sed ad unum tamen omnia deferri non oportere. Obsoleuit iam ista oratio re multo magis quam uerbis refutata. Nam tu idem, Q. Hortensi, multa pro tua summa copia ac singulari facultate dicendi et in senatu contra uirum fortem, A. Gabinium, grauiter ornateque dixisti, cum is de uno imperatore contra praedones constituendo legem promulgasset, et ex hoc ipso loco permulta item contra eam legem uerba fecisti. Quid? tum, per deos immortalis! si plus apud populum Romanum auctoritas tua quam ipsius populi Romani salus et uera causa ualuisset, hodie hanc gloriam atque hoc orbis terrae imperium teneremus? An tibi tum imperium hoc esse uidebatur cum populi Romani legati quaestores praetoresque capiebantur, cum ex omnibus prouinciis commeatu et priuato et publico prohibebamur, cum ita clausa nobis erant maria omnia ut neque priuatam rem transmarinam neque publicam iam obire possemus?  </paragraph></page><page id="12"><paragraph>Quae ciuitas umquam fuit antea, non dico Atheniensium quae satis late quondam mare tenuisse dicitur, non Carthaginiensium qui permultum classe ac maritimis rebus ualuerunt, non Rhodiorum quorum usque ad nostram memoriam disciplina naualis et gloria permansit, quae ciuitas, inquam, antea tam tenuis aut tam paruola fuit quae non portus suos et agros et aliquam partem regionis atque orae maritimae per se ipsa defenderet? At hercules aliquot annos continuos ante legem Gabiniam ille populus Romanus, cuius usque ad nostram memoriam nomen inuictum in naualibus pugnis permanserit, magna ac multo maxima parte non modo utilitatis sed etiam dignitatis atque imperi caruit. Nos quorum maiores Antiochum regem classe Persenque superarunt omnibusque naualibus pugnis Carthaginiensis, homines in maritimis rebus exercitatissimos paratissimosque, uicerunt, ei nullo in loco iam praedonibus pares esse poteramus. Nos qui antea non modo Italiam tutam habebamus sed omnis socios in ultimis oris auctoritate nostri imperi saluos praestare poteramus, tum cum insula Delus tam procul a nobis in Aegaeo mari posita, quo omnes undique cum mercibus atque oneribus commeabant, referta diuitiis, parua, sine muro nihil timebat, idem non modo prouinciis atque oris Italiae maritimis ac portibus nostris sed etiam Appia iam uia carebamus. Et eis temporibus nonne pudebat magistratus populi Romani in hunc ipsum locum escendere,  cum eum nobis maiores nostri exuuiis nauticis et classium spoliis ornatum reliquissent! Bono te animo tum, Q. Hortensi, populus Romanus et ceteros qui erant in eadem sententia dicere existimauit et ea quae sentiebatis; sed tamen in salute communi idem populus Romanus dolori suo maluit quam auctoritati uestrae obtemperare. Itaque una lex, unus uir, unus annus non modo uos illa miseria ac turpitudine liberauit sed etiam effecit ut aliquando uere uideremini omnibus gentibus ac nationibus terra marique imperare. Quo mihi etiam indignius uidetur obtrectatum esse adhuc, Gabinio dicam anne Pompeio an utrique, id quod est uerius, ne legaretur A. Gabinius Cn. Pompeio expetenti ac postulanti. Vtrum ille qui postulat ad tantum bellum legatum quem uelit idoneus non est qui impetret, cum ceteri ad expilandos socios diripiendasque prouincias quos uoluerunt legatos eduxerint, an ipse cuius lege salus ac dignitas populo Romano atque omnibus gentibus constituta est expers esse debet eius imperatoris atque eius exercitus qui consilio ac periculo illius est constitutus? An C. Falcidius, Q. Metellus, Q. Caelius Latiniensis, Cn. Lentulus, quos omnis honoris causa nomino, cum tribuni plebi fuissent, anno proximo legati esse potuerunt; in uno Gabinio sunt tam diligentes qui in hoc bello quod lege Gabinia geritur, in hoc imperatore atque exercitu quem per uos ipse constituit, etiam praecipuo iure esse debebat? De quo legando consules spero ad senatum relaturos. Qui si dubitabunt aut grauabuntur, ego me profiteor relaturum; neque me impediet cuiusquam iniquitas quo minus uobis  fretus uestrum ius beneficiumque defendam, neque praeter intercessionem quicquam audiam, de qua, ut ego arbitror, isti ipsi qui minitantur etiam atque etiam quid liceat considerabunt. Mea quidem sententia, Quirites, unus A. Gabinius belli maritimi rerumque gestarum Cn. Pompeio socius ascribitur, propterea quod alter uni illud bellum suscipiendum uestris suffragiis detulit, alter delatum susceptumque confecit. </paragraph></page><page id="13"><paragraph>Reliquum est ut de Q. Catuli auctoritate et sententia dicendum esse uideatur. Qui cum ex uobis quaereret, si in uno Cn. Pompeio omnia poneretis, si quid eo factum esset, in quo spem essetis habituri, cepit magnum suae uirtutis fructum ac dignitatis, cum omnes una prope uoce in eo ipso uos spem habituros esse dixistis. Etenim talis est uir ut nulla res tanta sit ac tam difficilis quam ille non et consilio regere et integritate tueri et uirtute conficere possit. Sed in hoc ipso ab eo uehementissime dissentio, quod quo minus certa est hominum ac minus diuturna uita, hoc magis res publica, dum per deos immortalis licet, frui debet summi uiri uita atque uirtute. At enim ne quid noui fiat contra exempla atque instituta maiorum. Non dicam hoc loco maiores nostros semper in pace consuetudini, in bello utilitati paruisse, semper ad nouos casus temporum nouorum consiliorum rationes accommodasse, non dicam duo bella maxima, Punicum atque Hispaniense, ab uno imperatore esse confecta duasque urbis potentissimas quae huic imperio maxime minitabantur, Carthaginem atque Numantiam, ab eodem Scipione esse deletas, non commemorabo nuper ita uobis patribusque uestris esse uisum  ut in uno C. Mario spes imperi poneretur, ut idem cum Iugurtha, idem cum Cimbris, idem cum Teutonis bellum administraret; in ipso Cn. Pompeio in quo noui constitui nihil uolt Q. Catulus quam multa sint noua summa Q. Catuli uoluntate constituta recordamini.  Quid tam nouum quam adulescentulum priuatum exercitum difficili rei publicae tempore conficere? Confecit. Huic praeesse? Praefuit. Rem optime ductu suo gerere? Gessit. Quid tam praeter consuetudinem quam homini peradulescenti cuius aetas a senatorio gradu longe abesset imperium atque exercitum dari, Siciliam permitti atque Africam bellumque in ea prouincia administrandum? Fuit in his prouinciis singulari innocentia, grauitate, uirtute, bellum in Africa maximum confecit, uictorem exercitum deportauit. Quid uero tam inauditum quam equitem Romanum triumphare? At eam quoque rem populus Romanus non modo uidit sed omnium etiam studio uisendam et concelebrandam putauit. Quid tam inusitatum quam ut, cum duo consules clarissimi fortissimique essent, eques Romanus ad bellum maximum formidolosissimumque pro consule mitteretur? Missus est. Quo quidem tempore cum esset non nemo in senatu qui diceret 'non oportere mitti hominem priuatum pro consule,' L. Philippus dixisse dicitur 'non se illum sua sententia pro consule sed pro consulibus mittere.' Tanta in eo rei publicae bene gerendae spes constituebatur ut duorum consulum munus unius adulescentis uirtuti committeretur. Quid tam singulare quam ut ex senatus consulto legibus solutus consul ante fieret quam ullum alium magistratum per leges capere licuisset? quid tam incredibile quam ut iterum eques  Romanus ex senatus consulto triumpharet? Quae in omnibus hominibus noua post hominum memoriam constituta sunt, ea tam multa non sunt quam haec quae in hoc uno homine uidimus. Atque haec tot exempla tanta ac tam noua profecta sunt in eodem homine a Q. Catuli atque a ceterorum eiusdem dignitatis amplissimorum hominum auctoritate. </paragraph></page><page id="14"><paragraph>Qua re uideant ne sit periniquum et non ferendum illorum auctoritatem de Cn. Pompei dignitate a uobis comprobatam semper esse, uestrum ab illis de eodem homine iudicium populique Romani auctoritatem improbari, praesertim cum iam suo iure populus Romanus in hoc homine suam auctoritatem uel contra omnis qui dissentiunt possit defendere, propterea quod isdem istis reclamantibus uos unum illum ex omnibus delegistis quem bello praedonum praeponeretis. Hoc si uos temere fecistis et rei publicae parum consuluistis, recte isti studia uestra suis consiliis regere conantur. Sin autem uos plus tum in re publica uidistis, uos eis repugnantibus per uosmet ipsos dignitatem huic imperio, salutem orbi terrarum attulistis, aliquando isti principes et sibi et ceteris populi Romani uniuersi auctoritati parendum esse fateantur. Atque in hoc bello Asiatico et regio, Quirites, non solum militaris illa uirtus quae est in Cn. Pompeio singularis sed aliae quoque animi uirtutes magnae et multae requiruntur. Difficile est in Asia, Cilicia, Syria regnisque interiorum nationum ita uersari nostrum imperatorem ut nihil aliud nisi de hoste ac de laude cogitet. Deinde, etiam si qui sunt pudore ac temperantia moderatiores, tamen eos esse talis propter multitudinem cupidorum  hominum nemo arbitratur. Difficile est dictu, Quirites, quanto in odio simus apud exteras nationes propter eorum quos ad eas per hos annos cum imperio misimus libidines et iniurias. Quod enim fanum putatis in illis terris nostris magistratibus religiosum, quam ciuitatem sanctam, quam domum satis clausam ac munitam fuisse? Vrbes iam locupletes et copiosae requiruntur quibus causa belli propter diripiendi facultatem inferatur. Libenter haec coram cum Q. Catulo et Q. Hortensio, summis et clarissimis uiris, disputarem; norunt enim sociorum uolnera, uident eorum calamitates, querimonias audiunt. Pro sociis uos contra hostis exercitus mittere putatis an hostium simulatione contra socios atque amicos? Quae ciuitas est in Asia quae non modo imperatoris aut legati sed unius tribuni militum animos ac spiritus capere possit? Qua re, etiam si quem habetis qui conlatis signis exercitus regios superare posse uideatur, tamen, nisi erit idem qui a pecuniis sociorum, qui ab eorum coniugibus ac liberis, qui ab ornamentis fanorum atque oppidorum, qui ab auro gazaque regia manus, oculos, animum cohibere possit, non erit idoneus qui ad bellum Asiaticum regiumque mittatur. Ecquam putatis ciuitatem pacatam fuisse quae locuples sit, ecquam esse locupletem quae istis pacata esse uideatur? Ora maritima, Quirites, Cn. Pompeium non solum propter rei militaris gloriam sed etiam propter animi continentiam requisiuit. Videbat enim praetores locupletari quotannis pecunia publica praeter paucos, neque nos quicquam aliud adsequi classium nomine  nisi ut detrimentis accipiendis maiore adfici turpitudine uideremur. Nunc qua cupiditate homines in prouincias, quibus iacturis quibusque condicionibus proficiscantur ignorant uidelicet isti qui ad unum deferenda omnia esse non arbitrantur. Quasi uero Cn. Pompeium non cum suis uirtutibus tum etiam alienis uitiis magnum esse uideamus. Qua re nolite dubitare quin huic uni credatis omnia qui inter tot annos unus inuentus est quem socii in urbis suas cum exercitu uenisse gauderent. </paragraph></page><page id="15"><paragraph>Quod si auctoritatibus hanc causam, Quirites, confirmandam putatis, est uobis auctor uir bellorum omnium maximarumque rerum peritissimus, P. Seruilius, cuius tantae res gestae terra marique exstiterunt ut, cum de bello deliberetis, auctor uobis grauior esse nemo debeat; est C. Curio, summis uestris beneficiis maximisque rebus gestis, summo ingenio et prudentia praeditus, est Cn. Lentulus in quo omnes pro amplissimis uestris honoribus summum consilium, summam grauitatem esse cognostis, est C. Cassius, integritate, ueritate, constantia singulari. Qua re uidete ut horum auctoritatibus illorum orationi qui dissentiunt respondere posse uideamur.  Quae cum ita sint, C. Manili, primum istam tuam et legem et uoluntatem et sententiam laudo uehementissimeque comprobo; deinde te hortor ut auctore populo Romano maneas in sententia neue cuiusquam uim aut minas pertimescas. Primum in te satis esse animi perseuerantiaeque  arbitror; deinde, cum tantam multitudinem tanto cum studio adesse uideamus quantam iterum nunc in eodem homine praeficiendo uidemus, quid est quod aut de re aut de perficiendi facultate dubitemus? Ego autem, quicquid est in me studi, consili, laboris, ingeni, quicquid hoc beneficio populi Romani atque hac potestate praetoria, quicquid auctoritate, fide, constantia possum, id omne ad hanc rem conficiendam tibi et populo Romano polliceor ac defero testorque omnis deos, et eos maxime qui huic loco temploque praesident, qui omnium mentis eorum qui ad rem publicam adeunt maxime perspiciunt, me hoc neque rogatu facere cuiusquam, neque quo Cn. Pompei gratiam mihi per hanc causam conciliari putem, neque quo mihi ex cuiusquam amplitudine aut praesidia periculis aut adiumenta honoribus quaeram, propterea quod pericula facile, ut hominem praestare oportet, innocentia tecti repellemus, honorem autem neque ab uno neque ex hoc loco sed eadem illa nostra laboriosissima ratione uitae, si uestra uoluntas feret, consequemur. Quam ob rem, si quid in hac causa mihi susceptum est, Quirites, id ego omne me rei publicae causa suscepisse confirmo, tantumque abest ut aliquam mihi bonam gratiam quaesisse uidear, ut multas me etiam simultates partim obscuras, partim apertas intellegam mihi non necessarias, uobis non inutilis suscepisse. Sed ego me hoc honore praeditum, tantis uestris beneficiis adfectum statui, Quirites, uestram uoluntatem et rei publicae dignitatem et salutem prouinciarum atque sociorum meis omnibus commodis et rationibus praeferre oportere. </paragraph></page></document>