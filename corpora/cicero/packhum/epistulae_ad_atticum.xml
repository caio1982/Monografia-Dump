<document><author>marcus tullius cicero</author><title>epistulae ad atticum</title><source>http://latin.packhum.org/</source><page id="0"><paragraph>EPISTVLAE AD ATTICVM ante xui Kal .  Sext .   65   ( § 1)  Romae CICERO ATTICO SAL. Petitionis nostrae, quam tibi summae curae esse scio, huius modi ratio est, quod adhuc coniectura prouideri possit. prensat unus P. Galba. sine fuco ac fallaciis more maiorum negatur. ut opinio est hominum, non aliena rationi nostrae fuit illius haec praepropera prensatio. nam illi ita negant uulgo ut mihi se debere dicant. ita quiddam spero nobis profici, cum hoc percrebrescit, plurimos nostros amicos inueniri. nos autem initium prensandi facere cogitaramus eo ipso tempore quo tuum puerum cum his litteris proficisci Cincius dicebat, in campo comitiis tribuniciis a. d.  xui  Kal. Sext. competitores, qui certi esse uideantur, Galba et Antonius et Q. Cornificius. puto te in hoc aut risisse aut ingemuisse. ut frontem ferias, sunt qui etiam Caesonium putent. nam Aquilium non arbitramur, qui et negauit et iurauit morbum et illud suum regnum iudiciale opposuit. Catilina, si iudicatum erit meridie non lucere, certus erit competitor. de Aufidio et de Palicano non puto te exspectare dum scribam.  De his qui nunc petunt Caesar certus putatur. Thermus cum Silano contendere existimatur. qui sic inopes et ab amicis et  existimatione sunt ut mihi uideatur non esse ἀδύνατον Turium obducere; sed hoc praeter me nemini uidetur. nostris rationibus maxime conducere uidetur Thermum fieri cum Caesare. nemo est enim ex his qui nunc petunt qui, si in nostrum annum reciderit, firmior candidatus fore uideatur, propterea quod curator est uiae Flaminiae, quae tum erit absoluta sane facile. eum libenter nunc Caesari consuli accuderim. petitorum haec est informata adhuc cogitatio. nos in omni munere candidatorio fungendo summam adhibebimus diligentiam; et fortasse, quoniam uidetur in suffragiis multum posse Gallia, cum Romae a iudiciis forum refrixerit, excurremus mense Septembri legati ad Pisonem, ut Ianuario reuertamur. cum perspexero uoluntates nobilium, scribam ad te. cetera spero prolixa esse, his dumtaxat urbanis competitoribus. illam manum tu mihi cura ut praestes, quoniam propius abes, Pompei, nostri amici. nega me ei iratum fore si ad mea comitia non uenerit.  Atque haec huius modi sunt. sed est quod abs te mihi ignosci peruelim. Caecilius, auunculus tuus, a P. Vario cum magna pecunia fraudaretur, agere coepit cum eius fratre Caninio Satyro de iis rebus quas eum dolo malo mancipio accepisse de Vario diceret. una agebant ceteri creditores, in quibus erat Lucullus et P. Scipio et is quem putabant magistrum fore si bona uenirent, L. Pontius—uerum hoc ridiculum est de magistro. nunc cognosce rem. rogauit me Caecilius ut adessem contra Satyrum. dies fere nullus est quin hic Satyrus  domum meam uentitet. obseruat L. Domitium maxime, me habet proximum. fuit et mihi et Quinto fratri magno usui in nostris petitionibus. sane sum perturbatus, cum ipsius Satyri familiaritate tum Domiti, in quo uno maxime ambitio nostra nititur. demonstraui haec Caecilio, simul et illud ostendi, si ipse unus cum illo uno contenderet, me ei satis facturum fuisse; nunc, in causa uniuersorum creditorum, hominum praesertim amplissimorum, qui sine eo quem Caecilius suo nomine perhiberet facile causam communem sustinerent, aequum esse eum et officio meo consulere et tempori. durius accipere hoc mihi uisus est quam uellem et quam homines belli solent, et postea prorsus ab instituta nostra paucorum dierum consuetudine longe refugit.  Abs te peto ut mihi hoc ignoscas et me existimes humanitate esse prohibitum ne contra amici summam existimationem miserrimo eius tempore uenirem, cum is omnia sua studia et officia in me contulisset. quod si uoles in me esse durior, ambitionem putabis mihi obstitisse. ego autem arbitror, etiam si id sit, mihi ignoscendum esse, 'ἐπεὶ οὐχ ἱερήιον οὐδὲ βοείην'. uides enim in quo cursu simus et quam omnis gratias non modo retinendas uerum etiam acquirendas putemus. spero tibi me causam probasse, cupio quidem certe.  Hermathena tua ualde me delectat et posita ita belle est ut totum gymnasium eius ἀνάθημα esse uideatur. multum te amamus. </paragraph></page><page id="1"><paragraph>&lt;CICERO ATTICO SAL.&gt; L. Iulio Caesare C. Marcio Figulo consulibus filiolo me auctum scito, salua Terentia. abs te iam diu nihil litterarum. ego de meis ad te rationibus scripsi antea diligenter. hoc tempore Catilinam, competitorem nostrum, defendere cogitamus. iudices habemus quos uolumus, summa accusatoris uoluntate. spero, si absolutus erit, coniunctiorem illum nobis fore in ratione petitionis; sin aliter acciderit, humaniter feremus.  Tuo aduentu nobis opus est maturo. nam prorsus summa hominum est opinio tuos familiaris, nobilis homines, aduersarios honori nostro fore. ad eorum uoluntatem mihi conciliandam maximo te mihi usui fore uideo. qua re Ianuario ineunte, ut constituisti, cura ut Romae sis.</paragraph></page><page id="2"><paragraph>ex .   67   ( § 2) &lt;CICERO ATTICO SAL.&gt; Auiam tuam scito desiderio tui mortuam esse, et simul quod uerita sit ne Latinae in officio non manerent et in montem Albanum hostias non adducerent. eius rei consolationem ad te L. Saufeium missurum esse arbitror.  Nos hic te ad mensem Ianuarium exspectamus ex quodam rumore an ex litteris tuis ad alios missis; nam ad me de eo nihil scripsisti.  Signa quae nobis curasti, ea sunt ad Caietam exposita. nos ea non uidimus; neque enim exeundi Roma potestas nobis fuit. misimus qui pro uectura solueret. te multum amamus quod ea abs te diligenter paruoque curata sunt.  Quod ad me saepe scripsisti de nostro amico placando, feci, et expertus sum omnia, sed mirandum in modum est animo abalienato; quibus de suspicionibus, etsi audisse te arbitror, tamen ex me cum ueneris cognosces. Sallustium praesentem  restituere in eius ueterem gratiam non potui. hoc eo ad te scripsi quod is me accusare de te solebat. in se expertus est illum esse minus exorabilem, meum studium nec tibi defuisse.  Tulliolam C. Pisoni L. f. Frugi despondimus.</paragraph></page><page id="3"><paragraph>66  parte priore CICERO ATTICO SAL. Crebras exspectationes nobis tui commoues. nuper quidem, cum te iam aduentare arbitraremur, repente abs te in mensem Quintilem reiecti sumus. nunc uero censeo, quod commodo tuo facere poteris, uenias ad id tempus quod scribis. obieris Quinti fratris comitia, nos longo interuallo uiseris, Acutilianam controuersiam transegeris. hoc me etiam Peducaeus ut ad te scriberem admonuit. putamus enim utile esse te aliquando iam rem transigere. mea intercessio parata et est et fuit.  Nos hic incredibili ac singulari populi [de] uoluntate de C. Macro transegimus. cui cum aequi fuissemus, tamen multo maiorem fructum ex populi existimatione illo damnato cepimus quam ex ipsius, si absolutus esset, gratia cepissemus.  Quod ad me de Hermathena scribis per mihi gratum est. est ornamentum Academiae proprium meae, quod et Hermes commune est omnium et Minerua singulare est insigne eius gymnasi. qua re uelim, ut scribis, ceteris quoque rebus quam plurimis eum locum ornes. quae mihi antea signa misisti, ea nondum uidi; in Formiano sunt, quo ego nunc proficisci cogitabam. illa omnia in Tusculanum deportabo. Caietam, si  quando abundare coepero, ornabo. libros tuos conserua et noli desperare eos &lt;me&gt; meos facere posse. quod si adsequor, supero Crassum diuitiis atque omnium uicos et prata contemno.</paragraph></page><page id="4"><paragraph>Nou .   68 CICERO ATTICO SAL. Quantum dolorem acceperim et quanto fructu sim priuatus et forensi et domestico Luci, fratris nostri, morte in primis pro nostra consuetudine tu existimare potes. nam mihi omnia quae iucunda ex humanitate alterius et moribus homini accidere possunt ex illo accidebant. qua re non dubito quin tibi quoque id molestum sit, cum et meo dolore moueare et ipse omni uirtute officioque ornatissimum tuique et sua sponte et meo sermone amantem adfinem amicumque amiseris.  Quod ad me scribis de sorore tua, testis erit tibi ipsa quantae mihi curae fuerit ut Quinti fratris animus in eam esset is qui esse deberet. quem cum esse offensiorem arbitrarer, eas litteras ad eum misi quibus et placarem ut fratrem et monerem ut minorem et obiurgarem ut errantem. itaque ex iis quae postea saepe ab eo ad me scripta sunt confido ita esse omnia ut et oporteat et uelimus.  De litterarum missione, sine causa abs te accusor. numquam enim a Pomponia nostra certior sum factus esse cui dare litteras possem, porro autem neque mihi accidit ut haberem qui in Epirum proficisceretur nequedum te Athenis esse audiebamus. de Acutiliano autem negotio, quod mihi mandaras, ut primum a tuo digressu Romam ueni, confeceram; sed accidit ut et contentione nihil opus esset et ut ego, qui in te satis consili statuerim esse, mallem Peducaeum tibi consilium per litteras quam me dare. etenim cum multos dies auris meas Acutilio dedissem, cuius sermonis genus tibi notum esse arbitror, non  mihi graue duxi scribere ad te de illius querimoniis, cum eas audire, quod erat subodiosum, leue putassem. sed abs te ipso qui me accusas unas mihi scito litteras redditas esse, cum et oti ad scribendum plus et facultatem dandi maiorem habueris.  Quod scribis etiam si cuius animus in te esset offensior a me recolligi oportere, &lt;teneo&gt; quid dicas neque id neglexi; sed est miro quodam modo adfectus. ego autem quae dicenda fuerunt de te non praeterii; quid autem contendendum esset ex tua putabam uoluntate me statuere oportere. quam si ad me perscripseris, intelleges me neque diligentiorem esse uoluisse quam tu esses neque neglegentiorem fore quam tu uelis.  De Tadiana re, mecum Tadius locutus est te ita scripsisse, nihil esse iam quod laboraretur, quoniam hereditas usu capta esset. id mirabamur te ignorare, de tutela legitima, in qua dicitur esse puella, nihil usu capi posse.  Epiroticam emptionem gaudeo tibi placere. quae tibi mandaui et quae tu intelleges conuenire nostro Tusculano uelim, ut scribis, cures, quod sine molestia tua facere poteris. nam nos ex omnibus molestiis et laboribus uno illo in loco conquiescimus.  Quintum fratrem cottidie exspectamus. Terentia magnos articulorum dolores habet. et te et sororem tuam et matrem maxime diligit salutemque tibi plurimam adscribit et Tulliola, deliciae nostrae. cura ut ualeas et nos ames et tibi persuadeas te a me fraterne amari. </paragraph></page><page id="5"><paragraph>post uiii Kal .  Dec .   68   ( § 2) CICERO ATTICO SAL. Non committam posthac ut me accusare de epistularum neglegentia possis; tu modo uideto in tanto otio ut par in hoc mihi sis.  Domum Rabirianam Neapoli, quam tu iam dimensam et exaedificatam animo habebas, M. Fonteius emit HS  ccci ↄↄↄ xxx . id te scire uolui, si quid forte ea res ad cogitationes tuas pertineret.  Quintus frater, ut mihi uidetur, quo uolumus animo est in Pomponiam et cum ea nunc in Arpinatibus praediis erat et secum habebat hominem χρηστομαθῆ, D. Turranium.  Pater nobis decessit a. d.  uiii  Kal. Dec.  Haec habebam fere quae te scire uellem. tu uelim, si qua ornamenta γυμνασιώδη reperire poteris quae loci sint eius quem tu non ignoras, ne praetermittas. nos Tusculano ita delectamur ut nobismet ipsis tum denique cum illo uenimus placeamus. quid agas omnibus de rebus et quid acturus sis fac nos quam diligentissime certiores.</paragraph></page><page id="6"><paragraph>ante Id .  Febr .   67 &lt;CICERO ATTICO SAL.&gt; Apud matrem recte est eaque nobis curae est. L. Cincio HS  xx cd  constitui me curaturum Id. Febr. tu uelim ea quae  nobis emisse &lt;te&gt; et parasse scribis des operam ut quam primum habeamus. et uelim cogites, id quod mihi pollicitus es, quem ad modum bibliothecam nobis conficere possis. omnem spem delectationis nostrae, quam cum in otium uenerimus habere uolumus, in tua humanitate positam habemus.</paragraph></page><page id="7"><paragraph>post Id .  Febr .   67   ( § 1) CICERO ATTICO SAL. Apud te est ut uolumus. mater tua et soror a me Quintoque fratre diligitur. cum Acutilio sum locutus. is sibi negat a suo procuratore quicquam scriptum esse et miratur istam controuersiam fuisse, quod ille recusarat satis dare amplius abs te non peti. quod te de Tadiano negotio decidisse scribis, id ego Tadio et gratum esse intellexi et magno opere iucundum. ille noster amicus, uir mehercule optimus et mihi amicissimus, sane tibi iratus est. hoc si quanti tu aestimes sciam, tum quid mihi elaborandum sit scire possim.  L. Cincio HS  cci ↄↄ  cci ↄↄ  cccc  pro signis Megaricis, ut tu ad me scripseras, curaui. Hermae tui Pentelici cum capitibus aëneis, de quibus ad me scripsisti, iam nunc me admodum delectant. qua re uelim et eos et signa et cetera quae tibi eius loci et nostri studi et tuae elegantiae esse uidebuntur quam plurima quam primumque mittas, et maxime quae tibi gymnasi xystique uidebuntur esse. nam in eo genere sic studio efferimur, ut abs te adiuuandi, ab aliis prope reprehendendi simus. si Lentuli nauis non erit, quo tibi placebit imponito.   Tulliola, deliciolae nostrae, tuum munusculum flagitat et me ut sponsorem appellat. mihi autem abiurare certius est quam dependere.</paragraph></page><page id="8"><paragraph>Mart .  aut Apr .   67 CICERO ATTICO SAL. Nimium raro nobis abs te litterae adferuntur, cum et multo tu facilius reperias qui Romam proficiscantur quam ego qui Athenas et certius tibi sit me esse Romae quam mihi te Athenis. itaque propter hanc dubitationem meam breuior haec ipsa epistula est, quod, cum incertus essem ubi esses, nolebam illum nostrum familiarem sermonem in alienas manus deuenire.  Signa Megarica et Hermas de quibus ad me scripsisti uehementer exspecto. quicquid eiusdem generis habebis dignum Academia tibi quod uidebitur, ne dubitaris mittere et arcae nostrae confidito. genus hoc est uoluptatis meae. quae γυμνασιώδη maxime sunt, ea quaero. Lentulus nauis suas pollicetur. peto abs te ut haec cures diligenter. Thyillus te rogat et ego eius rogatu Εὐμολπιδῶν πάτρια.</paragraph></page><page id="9"><paragraph>c .  Mai .   67  in Tusculano &lt;CICERO ATTICO SAL.&gt; Cum essem in Tusculano (erit hoc tibi pro illo tuo 'cum essem in Ceramico'), uerum tamen cum ibi essem, Roma puer a sorore tua missus epistulam mihi abs te adlatam dedit nuntiauitque eo ipso die post meridiem iturum eum qui ad te  proficisceretur. eo factum est ut epistulae tuae rescriberem aliquid, breuitate temporis tam pauca cogerer scribere.  Primum tibi de nostro amico placando aut etiam plane restituendo polliceor. quod ego etsi mea sponte ante faciebam, eo nunc tamen et agam studiosius et contendam ab illo uehementius quod tantam ex epistula uoluntatem eius rei tuam perspicere uideor. hoc te intellegere uolo, pergrauiter illum esse offensum; sed quia nullam uideo grauem subesse causam, magno opere confido illum fore in officio et in nostra potestate.  Signa nostra et Hermeraclas, ut scribis, cum commodissime poteris, uelim imponas, et si quid aliud οἰκεῖον eius loci quem non ignoras reperies, et maxime quae tibi palaestrae gymnasique uidebuntur esse. etenim ibi sedens haec ad te scribebam, ut me locus ipse admoneret. praeterea typos tibi mando quos in tectorio atrioli possim includere et putealia sigillata duo. bibliothecam tuam caue cuiquam despondeas, quamuis acrem amatorem inueneris; nam ego omnis meas uindemiolas eo reseruo, ut illud subsidium senectuti parem.  De fratre, confido ita esse ut semper uolui et elaboraui. multa signa sunt eius rei, non minimum quod soror praegnans est.  De comitiis meis, et tibi me permisisse memini et ego iam pridem hoc communibus amicis qui te exspectant praedico, te non modo non arcessi a me sed prohiberi, quod intellegam multo magis interesse tua te agere quod agendum esset hoc tempore quam mea te adesse comitiis. proinde eo animo te uelim esse quasi mei negoti causa in ista loca missus esses. me  autem eum et offendes erga te et audies quasi mihi si quae parta erunt non modo te praesente sed per te parta sint. Tulliola tibi diem dat, sponsorem non appellat.</paragraph></page><page id="10"><paragraph>Sext .   67  Romae CICERO ATTICO SAL. Et mea sponte faciebam antea et post duabus epistulis tuis perdiligenter in eandem rationem scriptis magno opere sum commotus. eo accedebat hortator adsiduus Sallustius, ut agerem quam diligentissime cum Lucceio de uestra uetere gratia reconcilianda. sed cum omnia fecissem, non modo eam uoluntatem eius quae fuerat erga te recuperare non potui uerum ne causam quidem elicere immutatae uoluntatis. tametsi iactat ille quidem illud suum arbitrium et ea quae iam tum cum aderas offendere eius animum intellegebam, tamen habet quiddam profecto quod magis in animo eius insederit, quod neque epistulae tuae neque nostra legatio tam potest facile delere quam tu praesens, non modo oratione sed tuo uultu illo familiari tolles, si modo tanti putaris; id quod, si me audies et si humanitati tuae constare uoles, certe putabis. ac ne illud mirere, cur, cum ego antea significarem tibi per litteras me sperare illum in nostra potestate fore, nunc idem uidear diffidere, incredibile est, quanto mihi uideatur illius uoluntas obstinatior et in hac iracundia obfirmatior. sed haec aut sanabuntur cum ueneris aut ei molesta erunt in utro culpa erit.  Quod in epistula tua scriptum erat me iam &lt;te&gt; arbitrari designatum esse, scito nihil tam exercitum esse nunc Romae  quam candidatos omnibus iniquitatibus nec quando futura sint comitia sciri. uerum haec audies de Philadelpho.  Tu uelim quae nostrae Academiae parasti quam primum mittas. mire quam illius loci non modo usus sed etiam cogitatio delectat. libros uero tuos caue cuiquam tradas; nobis eas, quem ad modum scribis, conserua. summum me eorum studium tenet, sicut odium iam ceterarum rerum; quas tu incredibile est quam breui tempore quanto deteriores offensurus sis quam reliquisti.</paragraph></page><page id="11"><paragraph>Kal .  I an .   61   ( § 4) &lt;CICERO ATTICO SAL.&gt; Teucris illa lentum sane negotium, neque Cornelius ad Terentiam postea rediit. opinor, ad Considium, Axium, Selicium confugiendum est; nam a Caecilio propinqui minore centesimis nummum mouere non possunt. sed ut ad prima illa redeam, nihil ego illa impudentius, astutius, lentius uidi.  'libertum mitto'. 'Tito mandaui.' σκήψεις atque ἀναβολαί. sed nescio an ταὐτόματον ἡμῶν. nam mihi Pompeiani prodromi nuntiant aperte Pompeium acturum Antonio succedi oportere, eodemque tempore aget praetor ad populum. res eius modi est ut ego nec per bonorum nec per popularem existimationem honeste possim hominem defendere, nec mihi libeat, quod uel maximum est. etenim accedit hoc, quod totum cuius modi sit mando tibi ut perspicias. libertum ego habeo, sane nequam hominem, Hilarum dico, ratiocinatorem et clientem tuum. de eo mihi Valerius interpres nuntiat Thyillusque se audisse scribit haec, esse hominem cum Antonio; Antonium porro in cogendis pecuniis dictitare partem mihi quaeri et a me custodem communis quaestus libertum esse missum. non sum mediocriter commotus, neque tamen credidi; sed certe aliquid sermonis fuit. totum inuestiga, cognosce, perspice et nebulonem illum, si quo pacto potes, ex istis locis amoue. huius sermonis Valerius auctorem Cn. Plancium nominabat. mando tibi plane totum ut uideas cuius modi sit.  Pompeium nobis amicissimum constat esse. diuortium Muciae uehementer probatur. P. Clodium Appi f. credo te audisse cum ueste muliebri deprehensum domi C. Caesaris cum sacrificium pro populo fieret, eumque per manus seruulae seruatum et eductum; rem esse insigni infamia. quod te moleste ferre certo scio.  Quid praeterea ad te scribam non habeo, et mehercule eram in scribendo conturbatior. nam puer festiuus, anagnostes noster Sositheus, decesserat meque plus quam serui mors debere  uidebatur commouerat. tu uelim saepe ad nos scribas. si rem nullam habebis, quod in buccam uenerit scribito. Kal. Ian. M. Messalla M. Pisone coss.</paragraph></page><page id="12"><paragraph>ui Kal .  Febr .   61   ( § 6) CICERO ATTICO SAL. Accepi tuas tris iam epistulas, unam a M. Cornelio quam a Tribus ei Tabernis, ut opinor, dedisti, alteram quam mihi Canusinus tuus hospes reddidit, tertiam quam, ut scribis, iam ora soluta de phaselo dedisti; quae fuerunt omnes, &lt;ut&gt; rhetorum pueri loquuntur, cum humanitatis sparsae sale tum insignes amoris notis. quibus epistulis sum equidem abs te lacessitus ad rescribendum, sed idcirco sum tardior quod non inuenio fidelem tabellarium. quotus enim quisque est qui epistulam paulo grauiorem ferre possit nisi eam perlectione releuarit? accedit eo quod mihi non, ut quisque in Epirum proficiscitur&lt;, ita ad te proficisci uidetur&gt;. ego enim te arbitror caesis apud Amaltheam tuam uictumeis statim esse ad Sicyonem oppugnandum profectum, neque tamen id ipsum certum habeo, quando ad Antonium proficiscare aut quid in Epiro temporis ponas. ita neque Achaicis hominibus neque Epiroticis paulo liberiores litteras committere audeo.  Sunt autem post discessum a me tuum res dignae litteris nostris, sed non committendae eius modi periculo ut aut interire aut aperiri aut intercipi possint. primum igitur scito primum me non esse rogatum sententiam praepositumque  esse nobis pacificatorem Allobrogum, idque admurmurante senatu neque me inuito esse factum. sum enim et ab obseruando homine peruerso liber et ad dignitatem in re publica retinendam contra illius uoluntatem solutus, et ille secundus in dicendo locus habet auctoritatem paene principis, uoluntatem non nimis deuinctam beneficio consulis. tertius est Catulus, quartus, si etiam hoc quaeris, Hortensius. consul autem ipse paruo animo et prauo tamen, cauillator genere illo moroso quod etiam sine dicacitate ridetur, facie magis quam facetiis ridiculus, nihil agens in re publica, seiunctus ab optimatibus, a quo nihil speres boni rei publicae quia non uult, nihil metuas mali quia non audet. eius autem collega et in me perhonorificus et partium studiosus ac defensor bonarum. qui nunc leuiter inter se dissident, sed uereor ne hoc quod infectum est serpat longius. credo enim te audisse, cum apud Caesarem pro populo fieret, uenisse eo muliebri uestitu uirum, idque sacrificium cum uirgines instaurassent, mentionem a Q. Cornificio in senatu factam (is fuit princeps, ne tu forte aliquem nostrum putes); postea rem ex senatus consulto ad uirgines atque pontifices relatam idque ab iis nefas esse decretum; deinde ex senatus consulto consules rogationem promulgasse; uxori Caesarem nuntium remisisse. in hac causa Piso amicitia P. Clodi ductus operam dat ut ea rogatio quam ipse fert, et fert ex senatus consulto et de religione, antiquetur. Messalla uehementer adhuc agit &lt;et&gt; seuere. boni uiri precibus Clodi remouentur a causa, operae comparantur. nosmet ipsi, qui Lycurgei a principio fuissemus, cottidie demitigamur. instat et urget Cato. quid multa? uereor ne haec  †iniecta† a bonis, defensa ab improbis magnorum rei publicae malorum causa sit.  Tuus autem ille amicus (scin quem dicam? de quo tu ad me scripsisti, postea quam non auderet reprehendere laudare coepisse) nos, ut ostendit, admodum diligit, amplectitur, amat, aperte laudat, occulte, sed ita ut perspicuum sit, inuidet. nihil come, nihil simplex, nihil ἐν τοῖς πολιτικοῖς illustre, nihil honestum, nihil forte, nihil liberum. sed haec ad te scribam alias subtilius. nam neque adhuc mihi satis nota sunt et huic terrae filio nescio cui committere epistulam tantis de rebus non audeo.  Prouincias praetores nondum sortiti sunt. res eodem est loci quo reliquisti. τοποθεσίαν quam postulas Miseni et Puteolorum includam orationi meae. 'a. d.  iii  Non. Dec.' mendose fuisse animaduerteram. quae laudas ex orationibus, mihi crede, ualde mihi placebant, sed non audebam antea dicere. nunc uero, quod a te probata sunt, multo mihi Ἀττικώτερα uidentur. in illam orationem Metellinam addidi quaedam. liber tibi mittetur, quoniam te amor nostri φιλορήτορα reddidit.  Noui tibi quidnam scribam? quid? etiam. Messalla consul Autronianam domum emit HS &lt;³⁰ cxxxiiii &gt;³⁰. 'quid id ad me?' inquis. tantum, quod ea emptione et nos bene emisse iudicati sumus et homines intellegere coeperunt licere amicorum facultatibus in emendo ad dignitatem aliquam peruenire. Teucris illa lentum negotium est, sed tamen est in spe. tu ista confice. a nobis liberiorem epistulam exspecta.  ui  Kal. Febr. M. Messalla M. Pisone coss. </paragraph></page><page id="13"><paragraph>Id .  Febr .   61   ( § 7) &lt;CICERO ATTICO SAL.&gt; Vereor ne putidum sit scribere ad te quam sim occupatus, sed tamen ita distinebar ut uix huic tantulae epistulae tempus habuerim atque id ereptum e summis occupationibus.  Prima contio Pompei qualis fuisset scripsi ad te antea: non iucunda miseris, inanis improbis, beatis non grata, bonis non grauis. itaque frigebat. tum Pisonis consulis impulsu leuissimus tribunus pl. Fufius in contionem producit Pompeium. res agebatur in circo Flaminio, et erat in eo ipso loco illo die nundinarum πανήγυρις. quaesiuit ex eo placeretne ei iudices a praetore legi, quo consilio idem praetor uteretur. id autem erat de Clodiana religione ab senatu constitutum. tum Pompeius μάλ’ ἀριστοκρατικῶς locutus est senatusque auctoritatem sibi omnibus in rebus maximi uideri semperque uisam esse respondit, et id multis uerbis.  Postea Messalla consul in senatu de Pompeio quaesiuit quid de religione et de promulgata rogatione sentiret. locutus ita est in senatu ut omnia illius ordinis consulta γενικῶς laudaret, mihique, ut adsedit, dixit se putare satis ab se [et]iam de istis rebus esse responsum. Crassus, postea quam uidit illum excepisse laudem ex eo quod [hi] suspicarentur homines ei consulatum meum placere, surrexit ornatissimeque de meo consulatu locutus est, ut ita diceret, se quod esset senator, quod ciuis, quod liber, quod uiueret, mihi acceptum referre; quotiens coniugem,  quotiens domum, quotiens patriam uideret, totiens se beneficium meum uidere. quid multa? totum hunc locum, quem ego uarie meis orationibus, quarum tu Aristarchus es, soleo pingere, de flamma, de ferro (nosti illas ληκύθους), ualde grauiter pertexuit. proximus Pompeium sedebam. intellexi hominem moueri, utrum Crassum inire eam gratiam quam ipse praetermisisset an esse tantas res nostras quae tam libenti senatu laudarentur, ab eo praesertim qui mihi laudem illam eo minus deberet quod meis omnibus litteris in Pompeiana laude perstrictus esset. hic dies me ualde Crasso adiunxit, et tamen ab illo aperte tecte quicquid est datum libenter accepi.  Ego autem ipse, di boni! quo modo ἐνεπερπερευσάμην nouo auditori Pompeio! si umquam mihi περίοδοι ἢ καμπαὶ ἢ ἐνθυμήματα ἢ κατασκευαὶ suppeditauerunt, illo tempore. quid multa? clamores. etenim haec erat ὑπόθεσις, de grauitate ordinis, de equestri concordia, de consensione Italiae, de intermortuis reliquiis coniurationis, de uilitate, de otio. nosti iam in hac materia sonitus nostros. tanti fuerunt ut ego eo breuior sim quod eos usque istinc exauditos putem.  Romanae autem se res sic habent. senatus Ἄρειος πάγος. nihil constantius, nihil seuerius, nihil fortius. nam cum dies uenisset rogationi ex senatus consulto ferendae, concursabant barbatuli iuuenes, totus ille grex Catilinae duce filiola Curionis, et populum ut antiquaret rogabant. Piso autem consul, lator rogationis, idem erat dissuasor. operae Clodianae pontis occuparant,  tabellae ministrabantur ita ut nulla daretur 'uti rogas'. hic tibi rostra Cato aduolat, commulcium Pisoni consuli mirificum facit, si id est commulcium, uox plena grauitatis, plena auctoritatis, plena denique salutis: accedit eodem etiam noster Hortensius, multi praeterea boni; insignis uero opera Fauoni fuit. hoc concursu optimatium comitia dimittuntur; senatus uocatur. cum decerneretur frequenti senatu, contra pugnante Pisone, ad pedes omnium singillatim accidente Clodio, ut consules populum cohortarentur ad rogationem accipiendam, homines ad quindecim Curioni nullum senatus consultum facienti adsenserunt; facile ex altera parte  cccc  fuerunt. acta res est. Fufius tribunus intercessit. Clodius contiones miseras habebat, in quibus Lucullum, Hortensium, C. Pisonem, Messallam consulem contumeliose laedebat; me tantum comperisse omnia criminabatur. senatus et de prouinciis praetorum et de legationibus et de ceteris rebus decernebat ut ante quam rogatio lata esset ne quid ageretur.  Habes res Romanas. sed tamen etiam illud, quod non speraram, audi. Messalla consul est egregius; fortis, constans, diligens, nostri laudator, amator, imitator. ille alter uno uitio minus uitiosus quod iners, quod somni plenus, quod imperitus, quod ἀπρακτότατος; sed uoluntate ita καχέκτης ut Pompeium post illam contionem in qua ab eo senatus laudatus est odisse coeperit. itaque mirum in modum omnis a se bonos alienauit. neque id magis amicitia Clodi adductus fecit quam studio perditarum rerum atque partium. sed habet sui similem in  magistratibus praeter Fufium neminem. bonis utimur tribunis pl., Cornuto uero Pseudocatone. quid quaeris? * * * .  Nunc ut ad priuata redeam, Τεῦκρις promissa patrauit. tu mandata effice quae recepisti. Quintus frater, qui Argiletani aedifici reliquum dodrantem emit HS  dccxxu , Tusculanum uenditat ut, si possit, emat Pacilianam domum. cum Lucceio in gratiam redii. uideo hominem ualde petiturire. nauabo operam. tu quid agas, ubi sis, cuius modi istae res sint, fac me quam diligentissime certiorem. Id. Febr.</paragraph></page><page id="14"><paragraph>Id .  Mart .   61   ( § 2) CICERO ATTICO SAL. Asiam Quinto, suauissimo fratri, obtigisse audisti; non enim dubito quin celerius tibi hoc rumor quam ullius nostrum litterae nuntiarint. nunc, quoniam et laudis auidissimi semper fuimus et praeter ceteros φιλέλληνες et sumus et habemur et multorum odia atque inimicitias rei publicae causa suscepimus, 'παντοίης ἀρετῆς μιμνήσκεο', curaque &lt;et&gt; effice ut ab omnibus et laudemur et amemur. his de rebus plura ad te in ea epistula scribam quam ipsi Quinto dabo.  Tu me uelim certiorem facias quid de meis mandatis egeris, atque etiam quid de tuo negotio; nam ut Brundisio profectus es, nullae mihi abs te sunt redditae litterae. ualde aueo scire quid agas. Id. Mart. </paragraph></page><page id="15"><paragraph>in .  Quint .   61 CICERO ATTICO SAL. Quaeris ex me quid acciderit de iudicio quod tam praeter opinionem omnium factum sit, et simul uis scire quo modo ego minus quam soleam proeliatus sim. respondebo tibi ὕστερον πρότερον, Ὁμηρικῶς.  Ego enim, quam diu senatus auctoritas mihi defendenda fuit, sic acriter et uehementer proeliatus sum ut clamor concursusque maxima cum mea laude fierent. quod si tibi umquam sum uisus in re publica fortis, certe me in illa causa admiratus esses. cum enim ille ad contiones confugisset in iisque meo nomine ad inuidiam uteretur, di immortales! quas ego pugnas et quantas strages edidi! quos impetus in Pisonem, in Curionem, in totam illam manum feci! quo modo sum insectatus leuitatem senum, libidinem iuuentutis! saepe, ita me di iuuent, te non solum auctorem consiliorum meorum uerum etiam spectatorem pugnarum mirificarum desideraui. postea uero quam Hortensius excogitauit ut legem de religione Fufius tribunus pl. ferret, in qua nihil aliud a consulari rogatione differebat nisi iudicum genus (in eo autem erant omnia), pugnauitque ut id ita fieret, quod et sibi et aliis persuaserat nullis illum iudicibus effugere posse, contraxi uela perspiciens inopiam iudicum neque dixi quicquam pro testimonio nisi quod erat ita notum atque testatum ut non possem praeterire.  Itaque si causam quaeris absolutionis, ut iam πρὸς τὸ πρότερον reuertar, egestas iudicum fuit et turpitudo. id autem ut accideret commissum est Hortensi consilio, qui, dum ueritus est ne Fufius ei legi intercederet quae ex senatus consulto ferebatur, non uidit illud, satius esse illum in infamia relinqui ac sordibus  quam infirmo iudicio committi, sed ductus odio properauit rem deducere in iudicium, cum illum plumbeo gladio iugulatum iri tamen diceret.  Sed iudicium si quaeris quale fuerit, incredibili exitu, sic uti nunc ex euentu ab aliis, a me tamen ex ipso initio consilium Hortensi reprehendatur. nam ut reiectio facta est clamoribus maximis, cum accusator tamquam censor bonus homines nequissimos reiceret, reus tamquam clemens lanista frugalissimum quemque secerneret, ut primum iudices consederunt, ualde diffidere boni coeperunt. non enim umquam turpior in ludo talario consessus fuit: maculosi senatores, nudi equites, tribuni non tam aerati quam, ut appellantur, aerarii. pauci tamen boni inerant, quos reiectione fugare ille non potuerat, qui maesti inter sui dissimilis et †merentes† sedebant et contagione turpitudinis uehementer permouebantur. hic, ut quaeque res ad consilium primis postulationibus referebatur, incredibilis erat seueritas nulla uarietate sententiarum. nihil impetrabat reus, plus accusatori dabatur quam postulabat. quid quaeris? triumphabat Hortensius se uidisse tantum, nemo erat qui illum reum ac non miliens condemnatum arbitraretur. me uero teste producto credo te ex acclamatione Clodi aduocatorum audisse quae consurrectio iudicum facta sit, ut me circumsteterint, ut aperta iugula sua pro meo capite P. Clodio ostentarint. quae mihi res multo honorificentior uisa est quam aut illa, cum iurare tui ciues Xenocratem testimonium dicentem  prohibuerunt, aut cum tabulas Metelli Numidici, cum eae, ut mos est, circumferrentur, nostri iudices adspicere noluerunt; multo haec, inquam, nostra res maior. itaque iudicum uocibus, cum ego sic ab iis ut salus patriae defenderer, fractus reus et una patroni omnes conciderunt. ad me autem eadem frequentia postridie conuenit quacum abiens consulatu sum domum reductus. clamare praeclari Ariopagitae se non esse uenturos nisi praesidio constituto. refertur ad consilium. una sola sententia praesidium non desiderauit. defertur res ad senatum. grauissime ornatissimeque decernitur, laudantur iudices, datur negotium magistratibus. responsurum hominem nemo arbitrabatur.  'Ἔσπετε νῦν μοι, Μοῦσαι . . . ὅππως δὴ πρῶτον πῦρ ἔμπεσε.'  Nosti Caluum ex Nanneianis illum, illum laudatorem meum, de cuius oratione erga me honorifica ad te scripseram. biduo per unum seruum, et eum ex ludo gladiatorio, confecit totum negotium. arcessiuit ad se, promisit, intercessit, dedit. iam uero (o di boni, rem perditam!) etiam noctes certarum mulierum atque adulescentulorum nobilium introductiones non nullis iudicibus pro mercedis cumulo fuerunt. ita summo discessu bonorum, pleno foro seruorum,  xxu  iudices ita fortes tamen fuerunt ut summo proposito periculo uel perire maluerint quam perdere omnia;  xxxi  fuerunt quos fames magis quam fama commouerit. quorum Catulus cum uidisset quendam, 'quid uos' inquit 'praesidium a nobis postulabatis? an ne nummi uobis eriperentur timebatis?' habes, ut breuissime potui, genus iudici et causam absolutionis.   Quaeris deinceps qui nunc sit status rerum et qui meus. rei publicae statum illum quem tu meo consilio, ego diuino confirmatum putabam, qui bonorum omnium coniunctione et auctoritate consulatus mei fixus et fundatus uidebatur, nisi quis nos deus respexerit, elapsum scito esse de manibus uno hoc iudicio, si iudicium est triginta homines populi Romani leuissimos ac nequissimos nummulis acceptis ius ac fas omne delere et, quod omnes non modo homines uerum etiam pecudes factum esse sciant, id Talnam et Plautum et Spongiam et ceteras huius modi quisquilias statuere numquam esse factum. sed tamen, ut te de re publica consoler, non ita ut sperarunt mali, tanto imposito rei publicae uulnere, alacris exsultat improbitas in uictoria. nam plane ita putauerunt, cum religio, cum pudicitia, cum iudiciorum fides, cum senatus auctoritas concidisset, fore ut aperte uictrix nequitia ac libido poenas ab optimo quoque peteret sui doloris, quem improbissimo cuique inusserat seueritas consulatus mei. idem ego ille (non enim mihi uideor insolenter gloriari cum de me apud te loquor, in ea praesertim epistula quam nolo aliis legi), idem, inquam, ego recreaui adflictos animos bonorum, unumquemque confirmans, excitans; insectandis uero exagitandisque nummariis iudicibus omnem omnibus studiosis ac fautoribus illius uictoriae παρρησίαν eripui; Pisonem consulem nulla in re consistere umquam sum passus, desponsam homini iam Syriam ademi; senatum ad pristinam suam seueritatem reuocaui atque abiectum excitaui; Clodium praesentem fregi in senatu cum oratione perpetua plenissima grauitatis tum altercatione eius modi (ex qua licet pauca degustes; nam cetera non possunt habere eandem neque  uim neque uenustatem remoto illo studio contentionis quem ἀγῶνα uos appellatis):  Nam ut Id. Mai. in senatum conuenimus, rogatus ego sententiam multa dixi de summa re publica, atque ille locus inductus a me est diuinitus, ne una plaga accepta patres conscripti conciderent, ne deficerent; uulnus esse eius modi quod mihi nec dissimulandum nec pertimescendum uideretur, ne aut ignorando stultissimi &lt;aut metuendo ignauissimi&gt; iudicaremur; bis absolutum esse Lentulum, bis Catilinam, hunc tertium iam esse a iudicibus in rem publicam immissum. 'erras, Clodi. non te iudices urbi sed carceri reseruarunt neque te retinere in ciuitate sed exsilio priuare uoluerunt. quam ob rem, patres conscripti, erigite animos, retinete uestram dignitatem. manet illa in re publica bonorum consensio; dolor accessit bonis uiris, uirtus non est imminuta; nihil est damni factum noui, sed quod erat inuentum est. in unius hominis perditi iudicio plures similes reperti sunt.' sed quid ago? paene orationem in epistulam inclusi. redeo ad altercationem.  Surgit pulchellus puer, obicit mihi me ad Baias fuisse. falsum, sed tamen 'quid? hoc simile est' inquam 'quasi in operto dicas fuisse?' 'quid' inquit 'homini Arpinati cum aquis calidis?' 'narra' inquam 'patrono tuo, qui Arpinatis aquas concupiuit' (nosti enim Marianas). 'quousque' inquit 'hunc regem feremus?' 'regem appellas' inquam, 'cum Rex tui mentionem nullam fecerit?'—ille autem Regis hereditatem spe deuorarat. 'domum' inquit 'emisti.' 'putes' inquam 'dicere "iudices emisti."' 'iuranti' inquit 'tibi non crediderunt.' 'mihi uero' inquam ' xxu  iudices crediderunt,  xxxi ,  quoniam nummos ante acceperunt, tibi nihil crediderunt.' magnis clamoribus adflictus conticuit et concidit.  Noster autem status est hic: apud bonos iidem sumus quos reliquisti, apud sordem urbis et faecem multo melius quam reliquisti. nam et illud nobis non obest, uideri nostrum testimonium non ualuisse; missus est sanguis inuidiae sine dolore, atque etiam hoc magis quod omnes illi fautores illius flagiti rem manifestam illam redemptam esse a iudicibus confitentur. accedit illud, quod illa contionalis hirudo aerari, misera ac ieiuna plebecula, me ab hoc Magno unice diligi putat; et hercule multa et iucunda consuetudine coniuncti inter nos sumus, usque eo ut nostri isti comissatores coniurationis, barbatuli iuuenes, illum in sermonibus Cn. Ciceronem appellent. itaque et ludis et gladiatoribus mirandas ἐπισημασίας sine ulla pastoricia fistula auferebamus.  Nunc est exspectatio comitiorum; in quae omnibus inuitis trudit noster Magnus Auli filium, atque in eo neque auctoritate neque gratia pugnat sed quibus Philippus omnia castella expugnari posse dicebat in quae modo asellus onustus auro posset ascendere. consul autem ille δευτερεύοντος histrionis similis suscepisse negotium dicitur et domi diuisores habere. quod ego non credo, sed senatus consulta duo iam facta sunt odiosa quae in consulem facta putantur, Catone et Domitio postulante, unum, ut apud magistratus inquiri liceret, alterum, cuius domi diuisores habitarent, aduersus rem publicam. Lurco autem tribunus pl., qui magistratus simultatem cum lege Aelia iniit,  solutus est et Aelia et Fufia ut legem de ambitu ferret quam ille bono auspicio claudus homo promulgauit. ita comitia in a. d. ui  Kal. Sext. dilata sunt. noui est in lege hoc, ut qui nummos in tribu pronuntiarit, si non dederit, impune sit, sin dederit, ut quoad uiuat singulis tribubus HS  ci ↄ  ci ↄ  ci ↄ debeat. dixi hanc legem P. Clodium iam ante seruasse; pronuntiare enim solitum esse et non dare. sed heus tu, uidesne consulatum illum nostrum, quem Curio antea ἀποθέωσιν uocabat, si hic factus erit, fabam mimum futurum? qua re, ut opinor, φιλοσοφητέον, id quod tu facis, et istos consulatus non flocci facteon.  Quod ad me scribis te in Asiam statuisse non ire, equidem mallem ut ires, ac uereor ne quid in ista re minus commode fiat; sed tamen non possum reprehendere consilium tuum, praesertim cum egomet in prouinciam non sim profectus.  Epigrammatis tuis, quae in Amaltheo posuisti, contenti erimus, praesertim cum et Thyillus nos reliquerit et Archias nihil de me scripserit; ac uereor ne, Lucullis quoniam Graecum poëma condidit, nunc ad Caecilianam fabulam spectet.  Antonio tuo nomine gratias egi eamque epistulam Mallio dedi—ad te ideo antea rarius scripsi quod non habebam idoneum cui darem nec satis sciebam quo darem. ualde te uenditaui.  Cincius si quid ad me tui negoti detulerit, suscipiam. sed nunc magis in suo est occupatus, in quo ego ei non desum. tu, si uno in loco es futurus, crebras a nobis litteras exspecta; sed  pluris etiam ipse mittito. uelim ad me scribas cuius modi sit Ἀμαλθεῖον tuum, quo ornatu, qua τοποθεσίᾳ, et, quae poëmata quasque historias de Ἀμαλθείᾳ habes, ad me mittas. libet mihi facere in Arpinati. ego tibi aliquid de meis scriptis mittam. nihil erat absoluti.</paragraph></page><page id="16"><paragraph>Non .  Dec .   61   ( § 11) CICERO ATTICO SAL. Magna mihi uarietas uoluntatis et dissimilitudo opinionis ac iudici Quinti, fratris mei, demonstrata est ex litteris tuis in quibus ad me epistularum illius exempla misisti. qua ex re et molestia sum tanta adfectus quantam mihi meus amor summus erga utrumque uestrum adferre debuit et admiratione quidnam accidisset quod adferret Quinto, fratri meo, aut offensionem tam grauem aut commutationem tantam uoluntatis. atque illud a me iam ante intellegebatur, quod te quoque ipsum discedentem a nobis suspicari uidebam, subesse nescio quid opinionis incommodae sauciumque esse animum et insedisse quasdam odiosas suspiciones. quibus ego mederi cum cuperem et antea saepe et uehementius etiam post sortitionem prouinciae, nec tantum intellegebam esse offensionis quantum litterae tuae declarant nec tantum proficiebam quantum uolebam. sed tamen hoc me ipse consolabar quod non dubitabam quin te ille aut Dyrrachi aut in istis locis uspiam uisurus esset. quod cum accidisset, confidebam ac mihi persuaseram fore ut omnia placarentur inter uos non modo sermone ac disputatione sed conspectu ipso congressuque uestro. nam quanta sit in Quinto, fratre meo, comitas, quanta iucunditas,  quam mollis animus et ad accipiendam et ad deponendam offensionem, nihil attinet me ad te, qui ea nosti, scribere. sed accidit perincommode quod eum nusquam uidisti. ualuit enim plus quod erat illi non nullorum artibus inculcatum quam aut officium aut necessitudo aut amor uester ille pristinus, qui plurimum ualere debuit. atque huius incommodi culpa ubi resideat facilius possum existimare quam scribere; uereor enim ne, dum defendam meos, non parcam tuis. nam sic intellego, ut nihil a domesticis uulneris factum sit, illud quidem quod erat eos certe sanare potuisse. sed huiusce rei totius uitium, quod aliquanto etiam latius patet quam uidetur, praesenti tibi commodius exponam.  De iis litteris quas ad te Thessalonica misit et de sermonibus quos ab illo et Romae apud amicos tuos et in itinere habitos putas, ecquid tant&lt;ul&gt;um causae sit ignoro; sed omnis in tua posita est humanitate mihi spes huius leuandae molestiae. nam si ita statueris, et irritabilis animos esse optimorum saepe hominum et eosdem placabilis, et esse hanc agilitatem, ut ita dicam, mollitiamque naturae plerumque bonitatis, et, id quod caput est, nobis inter nos nostra siue incommoda siue uitia siue iniurias esse tolerandas, facile haec, quem ad modum spero, mitigabuntur; quod ego ut facias te oro. nam ad me, qui te unice diligo, maxime pertinet neminem esse meorum qui aut te non amet aut abs te non ametur.  Illa pars epistulae tuae minime fuit necessaria, in qua exponis quas facultates aut prouincialium aut urbanorum commodorum et aliis temporibus et me ipso consule praetermiseris. mihi  enim perspecta est et ingenuitas et magnitudo animi tui, neque ego inter me atque te quicquam interesse umquam duxi praeter uoluntatem institutae uitae, quod me ambitio quaedam ad honorum studium, te autem alia minime reprehendenda ratio ad honestum otium duxit. uera quidem laude probitatis, integritatis, diligentiae, religionis, neque me tibi neque quemquam antepono, amoris uero erga me, cum a fraterno amore domesticoque discessi, tibi primas defero. uidi enim, uidi penitusque perspexi in meis uariis temporibus et sollicitudines et laetitias tuas. fuit mihi saepe et laudis nostrae gratulatio tua iucunda et timoris consolatio grata. quin mihi nunc te absente non solum consilium, quo tu excellis, sed etiam sermonis communicatio, quae mihi suauissima tecum solet esse, maxime deest—quid dicam? in publicane re, quo in genere mihi neglegenti esse non licet, an in forensi labore, quem antea propter ambitionem sustinebam, nunc ut dignitatem tueri gratia possim, an in ipsis domesticis negotiis, in quibus ego cum antea tum uero post discessum fratris te sermonesque nostros desidero? postremo non labor meus non requies, non negotium non otium, non forenses res non domesticae, &lt;non publicae&gt; non priuatae carere diutius tuo suauissimo atque amantissimo consilio ac sermone possunt.  Atque harum rerum commemorationem uerecundia saepe impediuit utriusque nostrum; nunc autem ea fuit necessaria propter eam partem epistulae tuae per quam te ac mores tuos mihi purgatos ac probatos esse uoluisti. atque in ista incommoditate alienati illius animi et offensi illud inest tamen commodi, quod et mihi et ceteris amicis nota fuit et abs te  aliquanto ante testificata tua uoluntas omittendae prouinciae, ut, quod una non estis, non dissensione ac discidio uestro sed uoluntate ac iudicio tuo factum esse uideatur. qua re et illa quae uiolata expiabuntur et haec nostra, quae sunt sanctissime conseruata, suam religionem obtinebunt.  Nos hic in re publica infirma, misera commutabilique uersamur. credo enim te audisse nostros equites paene a senatu esse disiunctos; qui primum illud ualde grauiter tulerunt, promulgatum ex senatus consulto fuisse ut de eis qui ob iudicandum accepissent quaereretur. qua in re decernenda cum ego casu non adfuissem sensissemque id equestrem ordinem ferre moleste neque aperte dicere, obiurgaui senatum, ut mihi uisus sum, summa cum auctoritate et in causa non uerecunda admodum grauis et copiosus fui. ecce aliae deliciae equitum uix ferendae! quas ego non solum tuli sed etiam ornaui. Asiam qui de censoribus conduxerunt, questi sunt in senatu se cupiditate prolapsos nimium magno conduxisse; ut induceretur locatio postulauerunt. ego princeps in adiutoribus atque adeo secundus; nam ut illi auderent hoc postulare, Crassus eos impulit. inuidiosa res, turpis postulatio et confessio temeritatis. summum erat periculum ne, si nihil impetrassent, plane alienarentur a senatu. huic quoque rei subuentum est maxime a nobis perfectumque ut frequentissimo senatu et liberalissimo uterentur, multaque a me de ordinum dignitate et concordia dicta sunt Kal. Dec. et postridie. neque adhuc res confecta est, sed uoluntas senatus perspecta. unus enim contra  dixerat Metellus consul designatus, [qui] erat dicturus, ad quem propter diei breuitatem peruentum non est, heros ille noster Cato.  Sic ego conseruans rationem institutionemque nostram tueor, ut possum, illam a me conglutinatam concordiam. sed tamen, quoniam ista sunt tam infirma, munitur quaedam nobis ad retinendas opes nostras tuta, ut spero, uia, quam tibi litteris satis explicare non possum, significatione parua ostendam tamen: utor Pompeio familiarissime. uideo quid dicas. cauebo quae sunt cauenda, ac scribam alias ad te de meis consiliis capessendae rei publicae plura.  Lucceium scito consulatum habere in animo statim petere. duo enim soli dicuntur petituri, Caesar (cum eo coire per Arrium cogitat) et Bibulus (cum hoc se putat per C. Pisonem posse coniungi). rides? non sunt haec ridicula, mihi crede. quid aliud scribam ad te? quid? multa sunt, sed in aliud tempus * * * te exspectare uelis cures ut sciam. iam illud modeste rogo, quod maxime cupio, ut quam primum uenias. Non. Dec.</paragraph></page><page id="17"><paragraph>xi Kal .  Febr .   60   ( § 8) CICERO ATTICO SAL. Nihil mihi nunc scito tam deesse quam hominem eum quocum omnia quae me cura aliqua adficiunt una communicem, qui me amet, qui sapiat, quicum ego cum loquar nihil fingam, nihil dissimulem, nihil obtegam. abest enim frater ἀφελέστατος et amantissimus. †Metellus† non homo sed 'litus atque aër' et  'solitudo mera'. tu autem qui saepissime curam et angorem animi mei sermone et consilio leuasti tuo, qui mihi et in publica re socius et in priuatis omnibus conscius et omnium meorum sermonum et consiliorum particeps esse soles, ubinam es? ita sum ab omnibus destitutus ut tantum requietis habeam quantum cum uxore et filiola et mellito Cicerone consumitur. nam illae ambitiosae nostrae fucosaeque amicitiae sunt in quodam splendore forensi, fructum domesticum non habent. itaque cum bene completa domus est tempore matutino, cum ad forum stipati gregibus amicorum descendimus, reperire ex magna turba neminem possumus quocum aut iocari libere aut suspirare familiariter possimus. qua re te exspectamus, te desideramus, te iam etiam arcessimus. multa sunt enim quae me sollicitant anguntque, quae mihi uideor auris nactus tuas unius ambulationis sermone exhaurire posse.  Ac domesticarum quidem sollicitudinum aculeos omnis et scrupulos occultabo neque ego huic epistulae atque ignoto tabellario committam. atque hi (nolo enim te permoueri) non sunt permolesti, sed tamen insident et urgent et nullius amantis consilio aut sermone requiescunt; in re publica uero, quamquam animus est praesens, tamen uulnus etiam atque etiam ipsa medicina efficit. nam ut ea breuiter quae post tuum discessum acta sunt colligam, iam exclames necesse est res Romanas diutius stare non posse. etenim post profectionem tuam primus, ut opinor, introitus fuit fabulae Clodianae, in qua ego, nactus, ut mihi uidebar, locum resecandae libidinis et coërcendae iuuentutis, uehemens flaui et omnis profudi uiris animi atque ingeni mei, non odio adductus alicuius sed spe non corrigendae sed sanandae ciuitatis.   Adflicta res publica est empto constupratoque iudicio. uide quae sint postea consecuta. consul est impositus is nobis quem nemo praeter nos philosophos aspicere sine suspiritu posset. quantum hoc uulnus! facto senatus consulto de ambitu, de iudiciis, nulla lex perlata; exagitatus senatus, alienati equites Romani quod erat 'qui ob rem iudicandam'. sic ille annus duo firmamenta rei publicae per me unum constituta euertit; nam et senatus auctoritatem abiecit et ordinum concordiam disiunxit. instat hic nunc annus egregius. eius initium eius modi fuit ut anniuersaria sacra Iuuentatis non committerentur; nam M. Luculli uxorem Memmius suis sacris initiauit. Menelaus aegre id passus diuortium fecit. quamquam ille pastor Idaeus Menelaum solum contempserat, hic noster Paris tam Menelaum quam Agamemnonem liberum non putauit.  Est autem C. Herennius quidam, tribunus pl., quem tu fortasse ne nosti quidem; tametsi potes nosse, tribulis enim tuus est, et Sextus, pater eius, nummos uobis diuidere solebat. is ad plebem P. Clodium traducit idemque fert ut uniuersus populus in campo Martio suffragium de re Clodi ferat. hunc ego accepi in senatu ut soleo, sed nihil est illo homine lentius.  Metellus est consul egregius et nos amat, sed imminuit auctoritatem suam quod habet dicis causa promulgatum illud idem de Clodio. Auli autem filius, o di immortales! quam ignauus ac sine animo miles! quam dignus qui Palicano, sicut facit, os ad male audiendum cottidie praebeat! agraria autem promulgata est a Flauio, sane leuis, eadem fere quae fuit Plotia.  sed interea πολιτικὸς ἀνὴρ οὐδ’ ὄναρ quisquam inueniri potest. qui poterat, familiaris noster (sic est enim, uolo te hoc scire) Pompeius, togulam illam pictam silentio tuetur suam. Crassus uerbum nullum contra gratiam. ceteros iam nosti; qui ita sunt stulti ut amissa re publica piscinas suas fore saluas sperare uideantur. unus est qui curet, constantia magis et integritate quam, ut mihi uidetur, consilio aut ingenio, Cato; qui miseros publicanos, quos habuit amantissimos sui, tertium iam mensem uexat neque iis a senatu responsum dari patitur. ita nos cogimur reliquis de rebus nihil decernere, ante quam publicanis responsum sit. qua re etiam legationes reiectum iri puto.  Nunc uides quibus fluctibus iactemur; et si ex iis quae scripsimus tanta etiam a me non scripta perspicis, reuise nos aliquando, et, quamquam sunt haec fugienda quo te uoco, tamen fac ut amorem nostrum tanti aestimes ut eo uel cum his molestiis peruenire uelis. nam ne absens censeare curabo edicendum et proponendum locis omnibus; sub lustrum autem censeri germani negotiatoris est. qua re cura ut te quam primum uideamus. uale.  xi  Kal. Febr. Q. Metello L. Afranio coss.</paragraph></page><page id="18"><paragraph>Id .  Mart .   60   ( § 11) CICERO ATTICO SAL. Non modo si mihi tantum esset oti quantum est tibi, uerum etiam si tam breuis epistulas uellem mittere quam tu soles, facile te superarem et in scribendo multo essem crebrior quam  tu. sed ad summas atque incredibilis occupationes meas accedit quod nullam a me uolo epistulam ad te sine aliquo argumento ac sententia peruenire. et primum tibi, ut aequum est ciui amanti patriam, quae sint in re publica exponam; deinde, quoniam nos amore tibi proximi sumus, scribemus etiam de nobis ea quae scire te non nolle arbitramur.  Atque in re publica nunc quidem maxime Gallici belli uersatur metus. nam Haedui, fratres nostri, pugnam nuper malam pugnarunt, et &lt;Heluetii&gt; sine dubio sunt in armis excursionesque in prouinciam faciunt. senatus decreuit ut consules duas Gallias sortirentur, dilectus haberetur, uacationes ne ualerent, legati cum auctoritate mitterentur qui adirent Galliae ciuitates darentque operam ne eae se cum Heluetiis coniungerent. legati sunt Q. Metellus Creticus et L. Flaccus et, τὸ ἐπὶ τῇ φακῇ μύρον, Lentulus, Clodiani filius. atque hoc loco illud non queo praeterire, quod, cum de consularibus mea prima sors exisset, una uoce senatus frequens retinendum me in urbe censuit. hoc idem post me Pompeio accidit, ut nos duo quasi pignora rei publicae retineri uideremur. quid enim ego aliorum in me ἐπιφωνήματα exspectem cum haec domi nascantur?  Vrbanae autem res se sic habent. agraria lex a Flauio tribuno pl. uehementer agitabatur auctore Pompeio, quae nihil populare habebat praeter actorem. ex hac ego lege secunda contionis uoluntate omnia illa tollebam quae ad priuatorum incommodum  pertinebant; liberabam agrum eum qui P. Mucio L. Calpurnio consulibus publicus fuisset; Sullanorum hominum possessiones confirmabam; Volaterranos et Arretinos, quorum agrum Sulla publicarat neque diuiserat, in sua possessione retinebam; unam rationem non reiciebam, ut ager hac aduenticia pecunia emeretur quae ex nouis uectigalibus per quinquennium reciperetur. huic toti rationi agrariae senatus aduersabatur, suspicans Pompeio nouam quandam potentiam quaeri; Pompeius uero ad uoluntatem perferendae legis incubuerat. ego autem magna cum agrariorum gratia confirmabam omnium priuatorum possessiones; is enim est noster exercitus, hominum, ut tute scis, locupletium. populo autem Pompeioque (nam id quoque uolebam) satis faciebam emptione, qua constituta diligenter et sentinam urbis exhauriri et Italiae solitudinem frequentari posse arbitrabar. sed haec tota res interpellata bello refrixerat. Metellus est consul sane bonus et nos admodum diligit. ille alter nihil ita est ut plane quid emerit nesciat.  Haec sunt in re publica, nisi etiam illud ad rem publicam putas pertinere, Herennium quendam, tribunum pl., tribulem tuum, sane hominem nequam atque egentem, saepe iam de P. Clodio ad plebem traducendo agere coepisse. huic frequenter interceditur. haec sunt, ut opinor, in re publica.  Ego autem, ut semel Nonarum illarum Decembrium iunctam inuidia ac multorum inimicitiis eximiam quandam atque immortalem gloriam consecutus sum, non destiti eadem animi magnitudine in re publica uersari et illam institutam ac susceptam dignitatem tueri; sed postea quam primum Clodi absolutione leuitatem infirmitatemque iudiciorum perspexi, deinde uidi nostros publicanos facile a senatu disiungi, quamquam a  me ipso non diuellerentur, tum autem beatos homines, hos piscinarios dico, amicos tuos, non obscure nobis inuidere, putaui mihi maiores quasdam opes et firmiora praesidia esse quaerenda. itaque primum eum qui nimium diu de rebus nostris tacuerat, Pompeium, adduxi in eam uoluntatem ut in senatu non semel sed saepe multisque uerbis huius mihi salutem imperi atque orbis terrarum adiudicarit. quod non tam interfuit mea (neque enim illae res aut ita sunt obscurae ut testimonium aut ita dubiae ut laudationem desiderent) quam rei publicae, quod erant quidam improbi qui contentionem fore aliquam mihi cum Pompeio ex rerum illarum dissensione arbitrarentur. cum hoc ego me tanta familiaritate coniunxi ut uterque nostrum in sua ratione munitior et in re publica firmior hac coniunctione esse possit. odia autem illa libidinosae ac delicatae iuuentutis quae erant in me incitata, sic mitigata sunt comitate quadam mea me unum ut omnes illi colant. nihil iam denique a me asperum in quemquam fit, nec tamen quicquam populare ac dissolutum, sed ita temperata tota ratio est ut rei publicae constantiam praestem, priuatis meis rebus propter infirmitatem bonorum, iniquitatem maleuolorum, odium in me improborum adhibeam quandam cautionem et diligentiam; atque ita tamen [si] his nouis amicitiis implicati sumus ut crebro mihi uafer ille Siculus insusurret Epicharmus cantilenam illam suam, 'νᾶφε καὶ μέμνασ’ ἀπιστεῖν. ἄρθρα ταῦτα τᾶν φρενῶν.' ac nostrae quidem rationis ac uitae quasi quandam formam, ut opinor, uides.  De tuo autem negotio saepe ad me scribis; cui mederi nunc non possumus. est enim illud senatus consultum summa  pedariorum uoluntate, nullius nostrum auctoritate factum. nam quod me esse ad scribendum uides, ex ipso senatus consulto intellegere potes aliam rem tum relatam, hoc autem de populis liberis sine causa additum. et ita factum est a P. Seruilio filio, qui in postremis sententiam dixit; sed immutari hoc tempore non potest. itaque conuentus, qui initio celebrabantur, iam diu fieri desierunt. tu si tuis blanditiis tamen a Sicyoniis nummulorum aliquid expresseris, uelim me facias certiorem.  Commentarium consulatus mei Graece compositum misi ad te. in quo si quid erit quod homini Attico minus Graecum eruditumque uideatur, non dicam quod tibi, ut opinor, Panhormi Lucullus de suis historiis dixerat, se, quo facilius illas probaret Romani hominis esse, idcirco barbara quaedam et soloeca dispersisse; apud me si quid erit eius modi, me imprudente erit et inuito. Latinum si perfecero, ad te mittam. tertium poëma exspectato, ne quod genus a me ipso laudis meae praetermittatur. hic tu caue dicas, 'τίς πατέρ’ αἰνήσει;'; si est enim apud homines quicquam quod potius [si] laudetur, nos uituperemur qui non potius alia laudemus; quamquam non ἐγκωμιαστικὰ sunt haec sed ἱστορικὰ quae scribimus.  Quintus frater purgat se mihi per litteras et adfirmat nihil a se cuiquam de te secus esse dictum. uerum haec nobis coram summa cura et diligentia sunt agenda. tu modo nos reuise aliquando. Cossinius hic, cui dedi litteras, ualde mihi bonus homo et non leuis et amans tui uisus est et talis qualem esse eum tuae mihi litterae nuntiarant. Id. Mart. </paragraph></page><page id="19"><paragraph>post iu Id .  Mai .   60   ( § 1) CICERO ATTICO SAL. Cum &lt;e&gt; Pompeiano me Romam recepissem a. d.  iiii  Id. Mai. Cincius noster eam mihi abs te epistulam reddidit quam tu Id. Febr. dederas. ei nunc epistulae litteris his respondebo.  Ac primum tibi perspectum esse iudicium de te meum laetor; deinde te in iis rebus quae tibi asperius a nobis atque &lt;adeo a&gt; nostris et iniucundius actae uidebantur moderatissimum fuisse uehementissime gaudeo idque neque amoris mediocris et ingeni summi ac sapientiae iudico. qua de re cum ad me ita suauiter, diligenter, officiose, humaniter scripseris ut non modo te hortari amplius non debeam sed ne exspectare quidem abs te aut ab ullo homine tantum facilitatis ac mansuetudinis potuerim, nihil duco esse commodius quam de his rebus nihil iam amplius scribere. cum erimus congressi, tum, si quid res feret, coram inter nos conferemus.  Quod ad me de re publica scribis, disputas tu quidem et amanter et prudenter, et a meis consiliis ratio tua non abhorret; nam neque de statu nobis nostrae dignitatis est recedendum neque sine nostris copiis intra alterius praesidia ueniendum et is de quo scribis nihil habet amplum, nihil excelsum, nihil non submissum atque populare. uerum tamen fuit ratio mihi fortasse ad tranquillitatem meorum temporum non inutilis sed mehercule rei publicae multo etiam utilior quam mihi, ciuium improborum impetus in me reprimi cum hominis amplissima  fortuna, auctoritate, gratia fluctuantem sententiam confirmassem et a spe malorum ad mearum rerum laudem conuertissem. quod si cum aliqua leuitate mihi faciendum fuisset, nullam rem tanti aestimassem; sed a me ita sunt acta omnia non ut ego illi adsentiens leuior sed ut ille me probans grauior uideretur. reliqua sic a me aguntur et agentur ut non committamus ut ea quae gessimus fortuito gessisse uideamur. meos bonos illos uiros quos significas et eam quam mihi dicis obtigisse Σπάρταν non modo numquam deseram sed, etiam si ego ab illa deserar, tamen in mea pristina sententia permanebo. illud tamen uelim existimes, me hanc uiam optimatem post Catuli mortem nec praesidio ullo nec comitatu tenere. nam ut ait Rhinton, ut opinor, 'οἱ μὲν παρ’ οὐδέν εἰσι, τοῖς δ’ οὐδὲν μέλει'. mihi uero ut inuideant piscinarii nostri aut scribam ad te alias aut in congressum nostrum reseruabo. a curia autem nulla me res diuellet, uel quod ita rectum est uel quod rebus meis maxime consentaneum uel quod a senatu quanti fiam minime me paenitet.  De Sicyoniis, ut scripsi ad te antea, non multum spei est in senatu; nemo est enim iam qui queratur. qua re si id exspectas, longum est. alia uia, si qua potes, pugna. cum est actum, neque animaduersum est ad quos pertineret et raptim in eam sententiam pedarii cucurrerunt. inducendi senatus consulti maturitas nondum est, quod neque sunt qui querantur et multi, partim maleuolentia partim opinione aequitatis, delectantur.  Metellus tuus est egregius consul; unum reprehendo, quod otium &lt;e&gt; Gallia nuntiari non magno opere gaudet. cupit,  credo, triumphare. hoc uellem mediocrius, cetera egregia. Auli filius uero ita se gerit ut eius consulatus non consulatus sit sed Magni nostri ὑπώπιον.  De meis scriptis misi ad te Graece perfectum consulatum meum. eum librum L. Cossinio dedi. puto te Latinis meis delectari, huic autem Graeco Graecum inuidere. alii si scripserint, mittemus ad te; sed, mihi crede, simul atque hoc nostrum legerunt, nescio quo pacto retardantur.  Nunc ut ad rem meam redeam, L. Papirius Paetus, uir bonus amatorque noster, mihi libros eos quos Ser. Claudius reliquit, donauit. cum mihi per legem Cinciam licere capere Cincius amicus tuus diceret, libenter dixi me accepturum si attulisset. nunc si me amas, si te a me amari scis, enitere per amicos, clientis, hospites, libertos denique ac seruos tuos, ut scida ne qua depereat. nam et Graecis iis libris quos suspicor et Latinis quos scio illum reliquisse mihi uehementer opus est. ego autem cottidie magis quod mihi de forensi labore temporis datur in iis studiis conquiesco. per mihi, per, inquam, gratum feceris si in hoc tam diligens fueris quam soles in iis rebus quas me ualde uelle arbitraris, ipsiusque Paeti tibi negotia commendo, de quibus tibi ille agit maximas gratias, et ut iam inuisas nos non solum rogo sed etiam suadeo.</paragraph></page><page id="20"><paragraph>iii Non .  Iun .   60(?)  Anti (?) CICERO ATTICO SAL. Kal. Iun. eunti mihi Antium et gladiatores M. Metelli cupide relinquenti uenit obuiam tuus puer. is mihi litteras abs te et commentarium consulatus mei Graece scriptum reddidit. in  quo laetatus sum me aliquanto ante de isdem rebus Graece item scriptum librum L. Cossinio ad te perferendum dedisse; nam si ego tuum ante legissem, furatum me abs te esse diceres. quamquam tua illa (legi enim libenter) horridula mihi atque incompta uisa sunt, sed tamen erant ornata hoc ipso quod ornamenta neglexerant, et, ut mulieres, ideo bene olere quia nihil olebant uidebantur. meus autem liber totum Isocrati myrothecium atque omnis eius discipulorum arculas ac non nihil etiam Aristotelia pigmenta consumpsit. quem tu Corcyrae, ut mihi aliis litteris significas, strictim attigisti, post autem, ut arbitror, a Cossinio accepisti. quem tibi ego non essem ausus mittere nisi eum lente ac fastidiose probauissem. quamquam ad me rescripsit iam Rhodo Posidonius se, nostrum illud ὑπόμνημα &lt;cum&gt; legeret, quod ego ad eum ut ornatius de isdem rebus scriberet miseram, non modo non excitatum esse ad scribendum sed etiam plane deterritum. quid quaeris? conturbaui Graecam nationem. ita uulgo qui instabant ut darem sibi quod ornarent, iam exhibere mihi molestiam destiterunt. tu, si tibi placuerit liber, curabis ut et Athenis sit et in ceteris oppidis Graeciae. uidetur enim posse aliquid nostris rebus lucis adferre.  Oratiunculas autem et quas postulas et pluris etiam mittam, quoniam quidem ea quae nos scribimus adulescentulorum studiis excitati te etiam delectant. fuit enim mihi commodum, quod in eis orationibus quae Philippicae nominantur enituerat tuus ille ciuis Demosthenes et quod se ab hoc refractariolo iudiciali dicendi genere abiunxerat ut σεμνότερός τις et πολιτικώτερος uideretur, curare ut meae quoque essent orationes quae consulares nominarentur. quarum una est in senatu Kalendis  Ianuariis, altera ad populum de lege agraria, tertia de Othone, quarta pro Rabirio, quinta de proscriptorum filiis, sexta cum prouinciam in contione deposui, septima qua Catilinam emisi, octaua quam habui ad populum postridie quam Catilina profugit, nona in contione quo die Allobroges †inuocarunt†, decima in senatu Nonis Decembribus. sunt praeterea duae breues, quasi ἀποσπασμάτια legis agrariae. hoc totum σῶμα curabo ut habeas. et quoniam te cum scripta tum res meae delectant, isdem ex libris perspicies et quae gesserim et quae dixerim; aut ne poposcisses. ego enim tibi me non offerebam.  Quod quaeris quid sit quod te arcessam ac simul impeditum te negotiis esse significas, neque recusas quin, non modo si opus sit sed etiam si uelim, accurras, nihil sane est necesse, uerum tamen uidebare mihi tempora peregrinationis commodius posse discribere. nimis abes diu, praesertim cum sis in propinquis locis; neque nos te fruimur et tu nobis cares. ac nunc quidem otium est, sed si paulo plus furor Pulchelli progredi posset, ualde ego te istinc excitarem. uerum praeclare Metellus impedit et impediet. quid quaeris? est consul φιλόπατρις et, ut semper iudicaui, natura bonus.  Ille autem non simulat, sed plane tribunus pl. fieri cupit. qua &lt;de&gt; re cum in senatu ageretur, fregi hominem et inconstantiam eius reprehendi qui Romae tribunatum pl. peteret cum in Sicilia hereditatem se petere dictitasset, neque magno opere dixi esse nobis laborandum, quod nihilo magis ei liciturum esset plebeio rem publicam perdere quam similibus eius  me consule patriciis esset licitum. iam cum se ille septimo die uenisse a freto neque sibi obuiam quemquam prodire potuisse et noctu se introisse dixisset in eoque se in contione iactasset, nihil ei noui dixi accidisse. ex Sicilia septimo die Romam: at tribus horis Roma Interamnam. noctu introisse: idem ante. 'non est itum obuiam: ne tum quidem cum iri maxime debuit.' quid quaeris? hominem petulantem modestum reddo non solum perpetua grauitate orationis sed etiam hoc genere dictorum. itaque iam familiariter cum ipso etiam cauillor ac iocor. quin etiam cum candidatum deduceremus, quaerit ex me num consuessem Siculis locum gladiatoribus dare. negaui. 'at ego' inquit 'nouus patronus instituam. sed soror, quae tantum habeat consularis loci, unum mihi solum pedem dat.' 'noli' inquam 'de uno pede sororis queri; licet etiam alterum tollas.' 'non consulare' inquies 'dictum.' fateor; sed ego illam odi male consularem: 'ea est enim seditiosa, ea cum uiro bellum gerit', neque solum cum Metello sed etiam cum Fabio, quod eos nihili esse moleste fert.  Quod de agraria lege scribis, sane iam uidetur refrixisse. quod me quodam modo molli bracchio de Pompei familiaritate obiurgas, nolim ita existimes, me mei praesidi causa cum illo coniunctum esse; sed ita res erat instituta ut, si inter nos esset aliqua forte dissensio, maximas in re publica discordias uersari esset necesse. quod a me ita praecautum atque prouisum est, non ut ego de optima illa mea ratione decederem, sed ut ille esset  melior et aliquid de populari leuitate deponeret. quem de meis rebus, in quas eum multi incitarant, multo scito gloriosius quam de suis praedicare; sibi enim bene gestae, mihi conseruatae rei publicae dat testimonium. hoc facere illum mihi quam prosit nescio; rei publicae certe prodest. quid si etiam Caesarem, cuius nunc uenti ualde sunt secundi, reddo meliorem? num tantum obsum rei publicae? quin etiam si mihi nemo inuideret, si omnes, ut erat aequum, fauerent, tamen non minus esset probanda medicina quae sanaret uitiosas partis rei publicae quam quae exsecaret. nunc uero, cum equitatus ille quem ego in cliuo Capitolino te signifero ac principe collocaram senatum deseruerit, nostri autem principes digito se caelum putent attingere si mulli barbati in piscinis sint qui ad manum accedant, alia autem neglegant, nonne tibi satis prodesse uideor si perficio ut ii nolint obesse qui possunt?  Nam Catonem nostrum non tu amas plus quam ego; sed tamen ille optimo animo utens et summa fide nocet interdum rei publicae; dicit enim tamquam in Platonis πολιτείᾳ, non tamquam in Romuli faece, sententiam. quid uerius quam in iudicium uenire qui ob rem iudicandam pecuniam acceperit? censuit hoc Cato et adsensit senatus: equites curiae bellum— non mihi, nam ego dissensi. quid impudentius publicanis renuntiantibus? fuit tamen retinendi ordinis causa facienda iactura. restitit et peruicit Cato. itaque nunc, consule in carcere incluso, saepe item seditione commota, adspirauit nemo eorum quorum ego concursu itemque ii consules qui post me fuerunt  rem publicam defendere solebant. quid ergo? 'istos' inquies 'mercede conductos habebimus?' quid faciemus si aliter non possumus? an libertinis atque etiam seruis seruiamus? sed, ut tu ais, ἅλις σπουδῆς.  Fauonius meam tribum tulit honestius quam suam, Luccei perdidit. accusauit Nasicam inhoneste, ac modeste tamen; dixit ita ut Rhodi uideretur molis potius quam Moloni operam dedisse. mihi quod defendissem leuiter suscensuit. nunc tamen petit iterum rei publicae causa. Lucceius quid agat scribam ad te cum Caesarem uidero, qui aderit biduo.  Quod Sicyonii te laedunt, Catoni et eius aemulatori attribues Seruilio. quid? ea plaga nonne ad multos bonos uiros pertinet? sed si ita placuit, laudemus, deinde in dissensionibus soli relinquamur.  Amalthea mea te exspectat et indiget tui. Tusculanum et Pompeianum ualde me delectant, nisi quod me, illum ipsum uindicem aeris alieni, aere non Corinthio sed hoc circumforaneo obruerunt. in Gallia speramus esse otium. Prognostica mea cum oratiunculis prope diem exspecta, et tamen quid cogites de aduentu tuo scribe ad nos. nam mihi Pomponia nuntiari iussit te mense Quintili Romae fore. id a tuis litteris quas ad me de censu tuo miseras discrepabat.  Paetus, ut antea ad te scripsi, omnis libros quos frater suus reliquisset mihi donauit. hoc illius munus in tua diligentia positum est. si me amas, cura ut conseruentur et ad me perferantur. hoc mihi nihil potest esse gratius. et cum Graecos  tum uero Latinos diligenter ut conserues uelim. tuum esse hoc munusculum putabo. ad Octauium dedi litteras. cum ipso nihil eram locutus; neque enim ista tua negotia prouincialia esse putabam neque te in tocullionibus habebam. sed scripsi, ut debui, diligenter.</paragraph></page><page id="21"><paragraph>med .  uel ex .  Dec .   60 CICERO ATTICO SAL. Cura, amabo te, Ciceronem nostrum. ei nos θεῖοι uidemur.  Πελληναίων in manibus tenebam et hercule magnum aceruum Dicaearchi mihi ante pedes exstruxeram. o magnum hominem, et unde multo plura didiceris quam de Procilio! Κορινθίων et Ἀθηναίων puto me Romae habere. mihi crede (sed ego te hoc doceo?), mirabilis uir est. Ἡρώδης, si homo esset, eum potius legeret quam unam litteram scriberet; qui me epistula petiuit, ad te, ut uideo, comminus accessit. coniurasse mallem quam restitisse coniurationi si illum mihi audiendum putassem. de lolio, sanus non es; de uino, laudo.  Sed heus tu, ecquid uides Kalendas uenire, Antonium non uenire? iudices cogi? nam ita ad me mittunt, Nigidium minari in contione se iudicem qui non adfuerit compellaturum. uelim tamen si quid est de Antoni aduentu quod audieris scribas ad me et, quoniam huc non uenis, cenes apud nos utique prid. Kal. caue aliter facias. cura ut ualeas. </paragraph></page><page id="22"><paragraph>Romae (?) CICERO ATTICO SAL. Primum, ut opinor, εὐαγγέλια. Valerius absolutus est Hortensio defendente. id iudicium Auli filio condonatum putabatur; et Epicratem suspicor, ut scribis, lasciuum fuisse. etenim mihi caligae eius et fasciae cretatae non placebant. quid sit, sciemus cum ueneris.  Fenestrarum angustias quod reprehendis, scito te Κύρου παιδείαν reprehendere. nam cum ego idem istuc dicerem, Cyrus aiebat uirid&lt;ar&gt;iorum διαφάσεις latis luminibus non tam esse suauis. etenim ἔστω ὄψις μὲν ἡ Α, τὸ δὲ ὁρώμενον &lt;τὸ&gt; ΒΓ, ἀκτῖνες δὲ †ΑΙΤΑ†. uides enim cetera. nam si κατ’ εἰδώλων ἐμπτώσεις uideremus, ualde laborarent εἴδωλα in angustiis; nunc fit lepide illa ἔκχυσις radiorum. cetera si reprehenderis, non feres tacitum, nisi si quid erit eius modi quod sine sumptu corrigi possit.  Venio nunc ad mensem Ianuarium et ad ὑπόστασιν nostram ac πολιτείαν, in qua Σωκρατικῶς εἰς ἑκάτερον, sed tamen ad extremum, ut illi solebant, τὴν ἀρέσκουσαν. est res sane magni consili. nam aut fortiter resistendum est legi agrariae, in quo est quaedam dimicatio sed plena laudis, aut quiescendum, quod est non dissimile atque ire in Solonium aut Antium, aut etiam adiuuandum, quod a me aiunt Caesarem sic exspectare ut non dubitet. nam fuit apud me Cornelius, hunc dico Balbum, Caesaris familiarem. is adfirmabat illum omnibus in rebus  meo et Pompei consilio usurum daturumque operam ut cum Pompeio Crassum coniungeret. hic sunt haec: coniunctio mihi summa cum Pompeio, si placet, etiam cum Caesare, reditus in gratiam cum inimicis, pax cum multitudine, senectutis otium. sed me κατακλεὶς mea illa commouet quae est in libro tertio: 'interea cursus, quos prima a parte iuuentae quosque adeo consul uirtute animoque petisti, hos retine atque auge famam laudesque bonorum.' haec mihi cum in eo libro in quo multa sunt scripta ἀριστοκρατικῶς Calliope ipsa praescripserit, non opinor esse dubitandum quin semper nobis uideatur 'εἷς οἰωνὸς ἄριστος ἀμύνεσθαι περὶ πάτρης'.  Sed haec ambulationibus Compitaliciis reseruemus. tu prid. Compitalia memento. balineum calfieri iubebo. et Pomponiam Terentia rogat; matrem adiungemus. Θεοφράστου περὶ φιλοτιμίας adfer mihi de libris Quinti fratris.</paragraph></page><page id="23"><paragraph>in .  Apr .   59  Anti CICERO ATTICO SAL. Fecisti mihi pergratum quod Serapionis librum ad me misisti; ex quo quidem ego, quod inter nos liceat dicere, millesimam partem uix intellego. pro eo tibi praesentem pecuniam solui imperaui, ne tu expensum muneribus ferres. at quoniam nummorum mentio facta est, amabo te, cura ut cum Titinio, quoquo modo poteris, transigas. si in eo quod ostenderat non stat, mihi maxime placet ea quae male empta sunt reddi, si  uoluntate Pomponiae fieri poterit; si ne id quidem, nummi potius reddantur quam ullus sit scrupulus. ualde hoc uelim ante quam proficiscare amanter, ut soles, diligenterque conficias.  Clodius ergo, ut ais, ad Tigranem! uelim †sirpie† condicione; sed facile patior. accommodatius enim nobis est ad liberam legationem tempus illud, cum et Quintus noster iam, ut speramus, in otio consederit et iste sacerdos Bonae deae cuius modi futurus sit sci&lt;em&gt;us. interea quidem cum Musis nos delectabimus animo aequo, immo uero etiam gaudenti ac libenti, neque mihi umquam ueniet in mentem Crasso inuidere neque paenitere quod a me ipso non desciuerim.  De geographia, dabo operam ut tibi satis faciam; sed nihil certi polliceor. magnum opus est, sed tamen, ut iubes, curabo ut huius peregrinationis aliquod tibi opus exstet. tu quicquid indagaris de re publica, et maxime quos consules futuros putes, facito ut sciam. tametsi nimis sum curiosus; statui enim nihil iam de re publica cogitare.  Terentiae saltum perspeximus. quid quaeris? praeter quercum Dodonaeam nihil desideramus quo minus Epirum ipsam possidere uideamur. nos circiter Kalendas aut in Formiano erimus aut in Pompeiano. tu, si in Formiano non erimus, si nos amas, in Pompeianum uenito. id et nobis erit periucundum et tibi non sane deuium.  De muro, imperaui Philotimo ne impediret quo minus id fieret quod tibi uideretur. tu censeo tamen adhibeas Vettium. his temporibus, tam dubia uita optimi cuiusque, magni aestimo unius aestatis fructum palaestrae Palatinae, sed ita tamen ut nihil minus uelim quam Pomponiam et puerum uersari in timore ruinae. </paragraph></page><page id="24"><paragraph>CICERO ATTICO SAL. Cupio equidem et iam pridem cupio Alexandriam reliquamque Aegyptum uisere et simul ab hac hominum satietate nostri discedere et cum aliquo desiderio reuerti; sed hoc tempore et his mittentibus 'αἰδέομαι Τρῶας καὶ Τρῳάδας ἑλκεσιπέπλους'. quid enim nostri optimates, si qui reliqui sunt, loquentur? an me aliquo praemio de sententia esse deductum? 'Πουλυδάμας μοι πρῶτος ἐλεγχείην ἀναθήσει', Cato ille noster qui mihi unus est pro centum milibus. quid uero historiae de nobis ad annos dc  praedicarint? quas quidem ego multo magis uereor quam eorum hominum qui hodie uiuunt rumusculos. sed, opinor, excipiamus et exspectemus. si enim deferetur, erit quaedam nostra potestas et tum deliberabimus. etiam hercule est in non accipiendo non nulla gloria. qua re si quid Θεοφάνης tecum forte contulerit, ne omnino repudiaris.  De istis rebus exspecto tuas litteras, quid Arrius narret, quo animo se destitutum ferat, et qui consules parentur, utrum, ut populi sermo, Pompeius et Crassus, an, ut mihi scribitur, cum Gabinio Ser. Sulpicius, et num quae nouae leges et num quid noui omnino, et, quoniam Nepos proficiscitur, cuinam auguratus deferatur, quo quidem uno ego ab istis capi possum —uide leuitatem meam! sed quid ego haec, quae cupio deponere et toto animo atque omni cura φιλοσοφεῖν? sic, inquam, in animo est; uellem ab initio, nunc uero, quoniam  quae putaui esse praeclara expertus sum quam essent inania, cum omnibus Musis rationem habere cogito.  Tu tamen de †Tutio† ad me rescribe certius et num quis in eius locum paretur, et quid de P. Clodio fiat, et omnia, quem ad modum polliceris, ἐπὶ σχολῆς scribe. et quo die Roma te exiturum putes uelim ad me scribas ut certiorem te faciam quibus in locis futurus sim, epistulamque statim des de iis rebus de quibus ad te scripsi. ualde enim exspecto tuas litteras.</paragraph></page><page id="25"><paragraph>CICERO ATTICO SAL. Quod tibi superioribus litteris promiseram, fore ut opus exstaret huius peregrinationis, nihil iam magno opere confirmo; sic enim sum complexus otium ut ab eo diuelli non queam. itaque aut libris me delecto, quorum habeo Anti festiuam copiam, aut fluctus numero (nam ad lacertas captandas tempestates non sunt idoneae); a scribendo prorsus abhorret animus. etenim γεωγραφικὰ quae constitueram magnum opus est. ita ualde Eratosthenes, quem mihi proposueram, a Serapione et ab Hipparcho reprehenditur. quid censes si Tyrannio accesserit? et hercule sunt res difficiles ad explicandum et ὁμοειδεῖς nec tam possunt ἀνθηρογραφεῖσθαι quam uidebantur et, quod caput est, mihi quaeuis satis iusta causa cessandi est; qui etiam dubitem an hic Anti considam et hoc tempus omne consumam, ubi quidem ego mallem duumuirum quam Romae fuisse. tu uero sapientior Buthroti domum parasti. sed, mihi crede, proxima est illi municipio haec  Antiatium ciuitas. esse locum tam prope Romam ubi multi sint qui Vatinium numquam uiderint, ubi nemo sit praeter me qui quemquam ex uiginti uiris uiuum et saluum uelit, ubi me interpellet nemo, diligant omnes! hic, hic nimirum πολιτευτέον. nam istic non solum non licet sed etiam taedet. itaque ἀνέκδοτα a nobis, quae tibi uni legamus, Theopompio genere aut etiam asperiore multo pangentur. neque aliud iam quicquam πολιτεύομαι nisi odisse improbos, et id ipsum nullo cum stomacho sed potius cum aliqua †scribendi† uoluptate.  Sed ut ad rem, scripsi ad quaestores urbanos de Quinti fratris negotio. uide quid narrent, ecquae spes sit denari an cistophoro Pompeiano iaceamus. praeterea de muro statue quid faciendum sit. aliud quid? etiam: quando te proficisci istinc putes fac ut sciam.</paragraph></page><page id="26"><paragraph>CICERO ATTICO SAL. De geographia etiam atque etiam deliberabimus. orationes autem me duas postulas; quarum alteram non libebat mihi scribere †qui absciram†, alteram ne laudarem eum quem non amabam. sed id quoque uidebimus. denique aliquid exstabit ne tibi plane cessasse uideamur.  De Publio quae ad me scribis sane mihi iucunda sunt, eaque etiam uelim omnibus uestigiis indagata ad me adferas cum uenies, et interea scribas si quid intelleges aut suspicabere, et maxime de legatione quid sit acturus. equidem ante quam  tuas legi litteras [in] hominem ire cupiebam, non mehercule ut differrem cum eo uadimonium (nam mira sum alacritate ad litigandum), sed uidebatur mihi, si quid esset in &lt;eo&gt; populare quod plebeius factus esset, id amissurus. quid enim? 'ad plebem transisti ut Tigranem ires salutatum? narra mihi, reges Armenii patricios resalutare non solent?' quid quaeris? acueram &lt;me&gt; ad exagitandam hanc eius legationem. quam si ille contemnit et si, ut scribis, bilem id commouet et latoribus et auspicibus legis curiatae, spectaculum egregium.  &lt;Et&gt; hercule, uerum ut loquamur, subcontumeliose tractatur noster Publius, primum qui, cum domi Caesaris quondam unus uir fuerit, nunc ne in uiginti quidem esse potuerit; deinde alia legatio dicta erat, alia data est. illa opima ad exigendas pecunias Druso, ut opinor, Pisaurensi an epuloni Vatinio reseruatur; haec ieiuna tabellari legatio datur ei cuius tribunatus ad istorum tempora reseruatur. incende hominem, amabo te, quoad potest. una spes est salutis istorum inter ipsos dissensio; cuius ego quaedam initia sensi ex Curione. iam uero Arrius consulatum sibi ereptum fremit; Megabocchus et haec saginaria iuuentus inimicissima est. accedat uero, accedat etiam ista rixa auguratus. spero me praeclaras de istis rebus epistulas ad te saepe missurum.  Sed illud quid sit scire cupio quod iacis obscure, iam etiam ex ipsis quinque uiris loqui quosdam. quidnam id est? si est  enim aliquid, plus est boni quam putarem. atque haec sic uelim existimes, non me abs te κατὰ τὸ πρακτικὸν quaerere, quod gestiat animus aliquid agere in re publica. iam pridem gubernare me taedebat etiam cum licebat; nunc uero, cum cogar exire de naui non abiectis sed ereptis gubernaculis, cupio istorum naufragia ex terra intueri, cupio, ut ait tuus amicus Sophocles, 'κἂν ὑπὸ στέγῃ πυκνῆς ἀκούειν ψακάδος εὑδούσῃ φρενί.'  De muro, quid opus sit uidebis. Castricianum mendum nos corrigemus; et tamen ad me Quintus HS  cci ↄↄ  i ↄↄ scripserat, non, &lt;ut&gt; ad sororem tuam, HS † xxx  a†. Terentia tibi salutem dicit. Cicero tibi mandat ut Aristodemo idem de se respondeas quod de fratre suo, sororis tuae filio, respondisti. de Amalthea quod me admones non neglegemus. cura ut ualeas.</paragraph></page><page id="27"><paragraph>xu (?)  Kal .  Mai .   59   ( § 1) CICERO ATTICO SAL. Epistulam cum a te auide exspectarem ad uesperum, ut soleo, ecce tibi nuntius pueros uenisse Roma. uoco, quaero ecquid litterarum. negant. 'quid ais?' inquam, 'nihilne a Pomponio?' perterriti uoce et uultu confessi sunt se accepisse sed excidisse in uia. quid quaeris? permoleste tuli. nulla enim abs te per hos dies epistula inanis aliqua re utili et suaui uenerat. nunc, si quid in ea epistula quam a. d.  xui  Kal. Mai. dedisti fuit historia dignum,  scribe quam primum ne ignoremus; sin nihil praeter iocationem, redde id ipsum.  Et scito Curionem adulescentem uenisse ad me salutatum. ualde eius sermo de Publio cum tuis litteris congruebat. ipse uero mirandum in modum 'reges odisse superbos'. peraeque narrabat incensam esse iuuentutem neque ferre haec posse. bene habemus nos, si in his spes est; opinor, aliud agamus. ego me do historiae. quamquam, licet me Saufeium putes esse, nihil me est inertius.  Sed cognosce itinera nostra ut statuas ubi nos uisurus sis. in Formianum uolumus uenire Parilibus. inde, quoniam putas praetermittendum nobis esse hoc tempore Cratera illum delicatum, Kal. Mai. de Formiano proficiscemur, ut Anti simus a. d.  u  Non. Mai. ludi enim Anti futuri sunt a  iiii  [Kal.] ad prid. Non. Mai. eos Tullia spectare uult. inde cogito in Tusculanum, deinde Arpinum, Romam ad Kal. Iun. te aut in Formiano aut Anti aut in Tusculano cura ut uideamus. epistulam superiorem restitue nobis et appinge aliquid noui.</paragraph></page><page id="28"><paragraph>xu uel xiu Kal .  Mai .(?)   59 CICERO ATTICO SAL. Subito cum mihi dixisset Caecilius quaestor puerum se Romam mittere, haec scripsi raptim ut tuos mirificos cum Publio dialogos, cum eos de quibus scribis tum illum quem abdis et ais longum esse quae ad ea responderis perscribere, * * * ; illum uero qui nondum habitus est, quem illa βοῶπις, cum e Solonio  redierit, ad te est relatura, sic uelim putes, nihil hoc posse mihi esse iucundius. si uero quae de me pacta sunt ea non seruantur, in caelo sum, ut sciat hic noster Hierosolymarius traductor ad plebem quam bonam meis puti&lt;di&gt;ssimis orationibus gratiam rettulerit; quarum exspecta diuinam παλινῳδίαν. etenim, quantum coniectura auguramur, si erit nebulo iste cum his dynastis in gratia, non modo de 'cynico consulari' sed ne de istis quidem 'piscinarum Tritonibus' poterit se iactare. non enim poterimus ulla esse inuidia spoliati opibus et illa senatoria potentia. sin autem ab iis dissentiet, erit absurdum in nos inuehi. uerum tamen inuehatur. festiue, mihi crede, et minore sonitu quam putaram orbis hic in re publica est conuersus, citius omnino quam potuit. id culpa Catonis, sed rursus improbitate istorum, qui auspicia, qui Aeliam legem, qui Iuniam et Liciniam, qui Cae&lt;ci&gt;liam et Didiam neglexerunt, qui omnia remedia rei publicae effuderunt, qui regna qu&lt;as&gt;i praedia tetrarchis, qui immanis pecunias paucis dederunt. uideo iam quo inuidia transeat et ubi sit habitatura. nihil me existimaris neque usu neque a Theophrasto didicisse, nisi breui tempore desiderari nostra illa tempora uideris. etenim, si fuit inuidiosa senatus potentia, cum ea non ad populum sed ad tris homines immoderatos redacta sit, quid iam censes fore? proinde isti licet faciant quos uolunt consules, tribunos pl., denique etiam Vatini strumam sacerdoti διβάφῳ uestiant, uidebis breui tempore magnos non modo eos qui nihil titubarunt sed etiam illum ipsum qui peccauit, Catonem. nam nos quidem, si per istum tuum  sodalem Publium licebit, σοφιστεύειν cogitamus; si ille cogit, at tantum dumtaxat nos defendere, et, quod est proprium artis huius, ἐπαγγέλλομαι 'ἄνδρ’ ἀπαμύνεσθαι ὅτε τις πρότερος χαλεπήνῃ'. patria propitia sit. habet a nobis, etiam si non plus quam debitum est, plus certe quam postulatum est. male uehi malo alio gubernante quam tam ingratis uectoribus bene gubernare. sed haec coram commodius.  Nunc audi quod quaeris. Antium me ex Formiano recipere cogito a. d.  u  Non. Mai. Antio uolo Non. Mai. proficisci in Tusculanum. sed cum e Formiano rediero (ibi esse usque ad prid. Kal. Mai. uolo) faciam statim te certiorem. Terentia tibi salutem dicit καὶ Κικέρων ὁ μικρὸς ἀσπάζεται Τίτον τὸν Ἀθηναῖον.</paragraph></page><page id="29"><paragraph>xi Kal .  Mai .   59  Appi Fori CICERO ATTICO SAL. Volo ames meam constantiam. ludos Anti spectare non placet. est enim ὑποσόλοικον, cum uelim uitare omnium deliciarum suspicionem, repente ἀναφαίνεσθαι non solum delicate sed etiam inepte peregrinantem. qua re usque ad Non. Mai. te in Formiano exspectabo. nunc fac ut sciam quo die te uisuri simus. ab Appi Foro hora quarta. dederam aliam paulo ante a Tribus Tabernis.</paragraph></page><page id="30"><paragraph>c .  uiii Kal .  Mai .,   59  in Formiano CICERO ATTICO SAL. Narro tibi, plane relegatus mihi uideor postea quam in Formiano sum. dies enim nullus erat, Anti cum essem, quo die non melius scirem Romae quid ageretur quam ii qui erant Romae. etenim litterae tuae non solum quid Romae sed etiam quid in re publica, neque solum quid fieret uerum etiam quid futurum esset indicabant. nunc, nisi si quid ex praetereunte uiatore exceptum est, scire nihil possumus. qua re, quamquam iam te ipsum exspecto, tamen isti puero, quem ad me statim iussi recurrere, da ponderosam aliquam epistulam plenam omnium non modo actorum sed etiam opinionum tuarum, ac diem quo Roma sis exiturus cura ut sciam.  Nos in Formiano esse uolumus usque ad prid. Non. Mai. eo  si ante eam diem non ueneris, Romae te fortasse uidebo; nam Arpinum quid ego te inuitem? 'τρηχεῖ’, ἀλλ’ ἀγαθὴ κουροτρόφος, οὔτ’ ἄρ’ ἔγωγε ἧς γαίης δύναμαι γλυκερώτερον ἄλλο ἰδέσθαι.' haec igitur, et cura ut ualeas.</paragraph></page><page id="31"><paragraph>xii Kal .  Mai .   59   ( § 4)  Tribus Tabernis CICERO ATTICO SAL. Negent illi Publium plebeium factum esse? hoc uero regnum est et ferri nullo pacto potest. emittat ad me Publius qui obsignent; iurabo Gnaeum nostrum, collegam Balbi Ati, mihi narrasse &lt;se&gt; in auspicio fuisse. o suauis epistulas tuas uno tempore mihi datas duas! quibus εὐαγγέλια quae reddam nescio, deberi quidem plane fateor.  Sed uide συγκύρημα. emerseram commodum ex Antiati in Appiam ad Tris Tabernas ipsis Cerialibus, cum in me incurrit Roma ueniens Curio meus. ibidem ilico puer abs te cum epistulis. ille ex me, nihilne audissem noui. ego negare.  'Publius' inquit 'tribunatum pl. petit.' 'quid ais?' 'et inimicissimus quidem Caesaris, et ut omnia' inquit 'ista rescindat.' 'quid Caesar?' inquam. 'negat se quicquam de illius adoptione tulisse.' deinde suum, Memmi, Metelli Nepotis exprompsit odium. complexus iuuenem dimisi properans ad epistulas. ubi sunt qui aiunt ζώσης φωνῆς? quanto magis uidi ex tuis litteris quam ex illius sermone quid ageretur, de ruminatione cottidiana, de cogitatione Publi, de lituis βοώπιδος, de signifero Athenione, de litteris missis ad Gnaeum, de Theophanis Memmique sermone! quantam porro mihi exspectationem dedisti conuiui istius ἀσελγοῦς! sum in curiositate ὀξύπεινος, sed tamen facile patior te id ad me συμπόσιον non scribere; praesentem audire malo.  Quod me ut scribam aliquid hortaris, crescit mihi quidem materies, ut dicis, sed tota res etiam nunc fluctuat, κατ’ ὀπώρην τρύξ. quae si decesserit, magis erunt liquata quae scribam. quae si statim a me ferre non potueris, primus habebis tamen et aliquamdiu solus.  Dicaearchum recte amas. luculentus homo est et ciuis haud paulo melior quam isti nostri ἀδικαίαρχοι.  Litteras scripsi hora decima Cerialibus, statim ut tuas legeram, sed eas eram daturus, ut putaram, postridie ei qui mihi obuiam uenisset. Terentia delectata est [et] tuis litteris. impertit tibi multam salutem, καὶ Κικέρων ὁ φιλόσοφος τὸν πολιτικὸν Τίτον ἀσπάζεται. </paragraph></page><page id="32"><paragraph>c .  uii Kal .  Mai .,   59  in Formiano CICERO ATTICO SAL. Facinus indignum! epistulam αὐθωρεὶ tibi a Tribus Tabernis rescriptam ad tuas suauissimas epistulas neminem reddidisse! at scito eum fasciculum quo illam conieceram domum eo ipso die latum esse quo ego dederam et ad me in Formianum relatum esse. itaque tibi tuam epistulam iussi referri, ex qua intellegeres quam mihi tum illae gratae fuissent.  Romae quod scribis sileri, ita putabam. at hercule in agris non siletur, nec iam ipsi agri regnum uestrum ferre possunt. si uero in hanc Τηλέπυλον ueneris Λαιστρυγονίην, Formias dico, qui fremitus hominum! quam irati animi! quanto in odio noster Magnus! cuius cognomen una cum Crassi Diuitis cognomine consenescit. credas mihi uelim, neminem adhuc offendi qui haec tam lente quam ego fero ferret. qua re, mihi crede, φιλοσοφῶμεν. iuratus tibi possum dicere nihil esse tanti.  Tu si litteras ad Sicyonios habes, aduola in Formianum, unde nos prid. Non. Mai. cogitamus. </paragraph></page><page id="33"><paragraph>c .  u Kal .  Mai .   59 CICERO ATTICO SAL. Quantam tu mihi moues exspectationem de sermone Bibuli, quantam de colloquio βοώπιδος, quantam etiam de illo delicato conuiuio! proinde ita fac uenias &lt;ut&gt; ad sitientis auris. quamquam nihil est iam quod magis timendum nobis putem quam ne ille noster Sampsiceramus, cum se omnium sermonibus sentiet uapulare et cum has actiones εὐανατρέπτους uidebit, ruere incipiat. ego autem usque eo sum eneruatus ut hoc otio quo nunc tabescimus malim ἐντυραννεῖσθαι quam cum optima spe dimicare.  De pangendo quod me crebro adhortaris, fieri nihil potest. basilicam habeo, non uillam frequentia Formianorum †ad quam partem basilicae tribum Aemiliam†. sed omitto uulgus; post horam quartam molesti ceteri non sunt. C. Arrius proximus est uicinus, immo ille quidem iam contubernalis, qui etiam se idcirco Romam ire negat ut hic mecum totos dies philosophetur. ecce ex altera parte Sebosus, ille Catuli familiaris. quo me uertam? statim mehercule Arpinum irem, ni te in Formiano commodissime exspectari uiderem, dumtaxat ad prid. Non. Mai. uide enim quibus hominibus aures sint deditae meae. occasionem mirificam, si qui nunc, dum hi apud me sunt, emere de me fundum Formianum uelit! et tamen illud probe, 'magnum quid adgrediamur et multae cogitationis atque oti'. sed tamen satis fiet a nobis neque parcetur labori. </paragraph></page><page id="34"><paragraph>c .  iii Kal .  Mai .   59 CICERO ATTICO SAL. Vt scribis ita uideo, non minus incerta in re publica quam in epistula tua, sed tamen ista ipsa me uarietas sermonum opinionumque delectat. Romae enim uideor esse cum tuas litteras lego et, ut fit in tantis rebus, modo hoc modo illud audire. illud tamen explicare non possum quidnam inueniri possit nullo recusante ad facultatem agrariam. Bibuli autem ista magnitudo animi in comitiorum dilatione quid habet nisi ipsius iudicium, sine ulla correctione rei publicae? nimirum in Publio spes est. fiat, fiat tribunus pl., si nihil aliud ut eo citius tu ex Epiro reuertare. nam ut illo tu careas non uideo posse fieri, praesertim si mecum aliquid uolet disputare. sed id quidem non dubium est quin, si quid erit eius modi, sis aduolaturus. uerum ut hoc non sit, tamen, siue ruet †get† rem publicam, praeclarum spectaculum mihi propono, modo te consessore spectare liceat.  Cum haec maxime scribebam, ecce tibi Sebosus! nondum plane ingemueram, 'salue' inquit Arrius. hoc est Roma decedere? quos ego homines effugi, cum in hos incidi? ego uero 'in montis patrios et ad incunabula nostra' pergam. denique, si solus non potuero, cum rusticis potius quam cum his perurbanis, ita tamen ut, quoniam tu nihil certi scribis, in Formiano tibi praestoler usque ad  iii  Non. Mai.  Terentiae pergrata est adsiduitas tua et diligentia in controuersia Muluiana. nescit omnino te communem causam  defendere eorum qui agros publicos possideant. sed tamen tu aliquid publicanis pendis, haec etiam id recusat. ea tibi igitur et Κικέρων, ἀριστοκρατικώτατος παῖς, salutem dicunt.</paragraph></page><page id="35"><paragraph>prid Kal uel Kal Mai  59   ( § 1) CICERO ATTICO SAL. Cenato mihi et iam dormitanti prid. Kal. Mai. epistula est illa reddita in qua de agro Campano scribis. quid quaeris? primo ita me pupugit ut somnum mihi ademerit, sed id cogitatione magis quam molestia. cogitanti autem haec fere succurrebant. primum ex eo quod superioribus litteris scripseras, ex familiari te illius audisse prolatum iri aliquid quod nemo improbaret, maius aliquid timueram. hoc mihi eius modi non uidebatur. deinde, ut me egomet consoler, omnis exspectatio largitionis agrariae in agrum Campanum uidetur esse deriuata, qui ager, ut dena iugera sint, non amplius hominum quinque milia potest sustinere; reliqua omnis multitudo ab illis abalienetur necesse est. praeterea, si ulla res est quae bonorum animos, quos iam uideo esse commotos, uehementius possit incendere, haec certe est, et eo magis quod portoriis Italiae sublatis, agro Campano diuiso, quod uectigal superest domesticum praeter uicesimam? quae mihi uidetur una contiuncula clamore pedisequorum nostrorum esse peritura.  Gnaeus quidem noster iam plane quid cogitet nescio: 'φυσᾷ γὰρ οὐ σμικροῖσιν αὐλίσκοις ἔτι, ἀλλ’ ἀγρίαις φύσαισι φορβειᾶς ἄτερ',  qui quidem etiam istuc adduci potuerit. nam adhuc haec ἐσοφίζετο, se leges Caesaris probare, actiones ipsum praestare debere; agrariam legem sibi placuisse, potuerit intercedi necne nihil ad se pertinere; de rege Alexandrino placuisse sibi aliquando confici, Bibulus de caelo tum seruasset necne sibi quaerendum non fuisse; de publicanis, uoluisse illi ordini commodare, quicquid futurum fuerit si Bibulus tum in forum descendisset se diuinare non potuisse. nunc uero, Sampsicerame, quid dices? uectigal te nobis in monte Antilibano constituisse, agri Campani abstulisse? quid? hoc quem ad modum obtinebis? 'oppressos uos' inquit 'tenebo exercitu Caesaris.' non mehercule me tu quidem tam isto exercitu quam ingratis animis eorum hominum qui appellantur boni, qui mihi non modo praemiorum sed ne sermonum quidem umquam fructum ullum aut gratiam rettulerunt. quod si in eam me partem incitarem, profecto iam aliquam reperirem resistendi uiam. nunc prorsus hoc statui ut, quoniam tanta controuersia est Dicaearcho, familiari tuo, cum Theophrasto, amico meo, ut ille tuus τὸν πρακτικὸν βίον longe omnibus anteponat, hic autem τὸν θεωρητικόν, utrique a me mos gestus esse uideatur. puto enim me Dicaearcho adfatim satis fecisse; respicio nunc ad hanc familiam quae mihi non modo ut requiescam permittit sed reprehendit quia non semper quierim. qua re incumbamus, o noster Tite, ad illa praeclara studia, et eo unde discedere non oportuit aliquando reuertamur.  Quod de Quinti fratris epistula scribis, ad me quoque fuit  'πρόσθε λέων, ὄπιθεν δὲ'—quid dicam nescio. nam ita deplorat primis uersibus mansionem suam ut quemuis mouere possit; ita rursus remittit ut me roget ut annalis suos emendem et edam. illud tamen quod scribis animaduertas uelim, de portorio circumuectionis; ait se de consili sententia rem ad senatum reiecisse. nondum uidelicet meas litteras legerat, quibus ad eum re consulta et explorata perscripseram non deberi. uelim, si qui Graeci iam Romam ex Asia de ea causa uenerunt, uideas et, si tibi uidebitur, iis demonstres quid ego de ea re sentiam. si possunt decidere, ne causa optima in senatu pereat, ego satis faciam publicanis; εἰ δὲ μή (uere tecum loquar), in hac re malo uniuersae Asiae et negotiatoribus; nam eorum quoque uehementer interest. hoc ego sentio ualde nobis opus esse. sed tu id uidebis.  Quaestores, autem, quaeso, num etiam de cistophoro dubitant? nam si aliud nihil erit, cum erimus omnia experti, ego ne illud quidem contemnam quod extremum est.  Te in Arpinati uidebimus et hospitio agresti accipiemus, quoniam maritimum hoc contempsisti.</paragraph></page><page id="36"><paragraph>CICERO ATTICO SAL. Prorsus ut scribis ita sentio, turbat Sampsiceramus. nihil est quod non timendum sit; ὁμολογουμένως τυραννίδα συσκευάζεται. quid enim ista repentina adfinitatis coniunctio, quid ager  Campanus, quid effusio pecuniae significant? quae si essent extrema, tamen esset nimium mali; sed ea natura rei est ut haec extrema esse non possint. quid enim eos haec ipsa per se delectare possunt? numquam huc uenissent nisi ad alias res pestiferas aditus sibi compararent. uerum, ut scribis, haec in Arpinati a. d.  ui  circiter Id. Mai.—non deflebimus, ne et opera et oleum philologiae nostrae perierit, sed conferemus tranquillo animo. * * * di immortales, neque tam me εὐελπιστία consolatur ut antea quam ἀδιαφορία, qua nulla in re tam utor quam in hac ciuili et publica. quin etiam quod est subinane in nobis et non ἀφιλόδοξον (bellum est enim sua uitia nosse) id adficitur quadam delectatione. solebat enim me pungere ne Sampsicerami merita in patriam ad annos sescentos maiora uiderentur quam nostra. hac quidem cura certe iam uacuus sum. iacet enim ille sic ut Phocis Curiana stare uideatur. sed haec coram. tu tamen uideris mihi Romae fore ad nostrum aduentum, quod sane facile patiar si tuo commodo fieri possit. sin ut scribis ita uenies, uelim ex Theophane expiscere quonam in me animo sit Arabarches. quaeres scilicet κατὰ τὸ κηδεμονικὸν et ad me ab eo quasi ὑποθήκας adferes quem ad modum me geram. aliquid ex eius sermone poterimus περὶ τῶν ὅλων suspicari. </paragraph></page><page id="37"><paragraph>Iun .   59  Romae CICERO ATTICO SAL. Accepi aliquot epistulas tuas, ex quibus intellexi quam suspenso animo et sollicito scire aueres quid esset noui. tenemur undique, neque iam quo minus seruiamus recusamus sed mortem et eiectionem quasi maiora timemus, quae multo sunt minora. atque hic status, qui una uoce omnium gemitur, &lt;neque facto&gt; neque uerbo cuiusquam subleuatur. σκοπὸς est, ut suspicor, illis qui tenent nullam cuiquam largitionem relinquere. unus loquitur et palam aduersatur adulescens Curio. huic plausus maximi, consalutatio forensis perhonorifica, signa praeterea beneuolentiae permulta a bonis impertiuntur. Fufium clamoribus et conuiciis et sibilis consectantur. his ex rebus non spes sed dolor est maior, cum uideas ciuitatis uoluntatem solutam, uirtutem adligatam.  Ac ne forte quaeras κατὰ λεπτὸν de singulis rebus, uniuersa res eo est deducta spes ut nulla sit aliquando non modo priuatos uerum etiam magistratus liberos fore. hac tamen in oppressione sermo in circulis dumtaxat et in conuiuiis est liberior quam fuit. uincere incipit timorem dolor, sed ita ut omnia sint plenissima desperationis. habet etiam Campana lex exsecrationem in contione candidatorum, si mentionem fecerint, quo aliter ager possideatur atque ut ex legibus Iuliis. non dubitant iurare ceteri; Laterensis existimatur laute fecisse quod tribunatum pl. petere destitit ne iuraret.   Sed de re publica non libet plura scribere. displiceo mihi nec sine summo scribo dolore. me tueor ut oppressis omnibus non demisse, ut tantis rebus gestis parum fortiter. a Caesare ualde liberaliter inuitor in legationem illam, sibi ut sim legatus, atque etiam libera legatio uoti causa datur. sed haec et praesidi apud pudorem Pulchelli non habet satis et a fratris aduentu me ablegat; illa et munitior est et non impedit quo minus adsim cum uelim. hanc ego teneo, sed usurum me non puto; neque tamen scit quisquam. non libet fugere, aueo pugnare. magna sunt hominum studia. sed nihil adfirmo; tu hoc silebis.  De Statio manu misso et non nullis aliis rebus angor equidem, sed iam prorsus occallui. tu uellem ego uel cuperem adesses; nec mihi consilium nec consolatio deesset. sed ita te para ut, si inclamaro, aduoles.</paragraph></page><page id="38"><paragraph>inter Non et prid Id Quint  59 CICERO ATTICO SAL. Multa me sollicitant et ex rei publicae tanto motu et ex his periculis quae mihi ipsi intenduntur. et sescenta sunt, sed mihi nihil est molestius quam Statium manu missum: 'nec meum imperium, ac mitto imperium, non simultatem meam reuereri saltem!' nec quid faciam scio, neque tantum est in re quantus est sermo. ego autem ne irasci quidem possum iis quos ualde amo; tantum doleo, ac mirifice quidem. cetera in magnis rebus. minae Clodi  contentionesque &lt;quae&gt; mihi proponuntur modice me tangunt. etenim uel subire eas uideor mihi summa cum dignitate uel declinare nulla cum molestia posse. dices fortasse 'dignitatis ἅλις tamquam δρυός! saluti, si me amas, consule.' me miserum! cur non ades? nihil te profecto praeteriret. ego fortasse τυφλώττω et nimium τῷ καλῷ προσπέπονθα.  Scito nihil umquam fuisse tam infame, tam turpe, tam peraeque omnibus generibus, ordinibus, aetatibus offensum, quam hunc statum qui nunc est, magis mehercule quam uellem, non modo quam putarem. populares isti iam etiam modestos homines sibilare docuerunt. Bibulus in caelo est, nec qua re scio, sed ita laudatur quasi &lt;qui&gt; 'unus homo nobis cunctando restituit rem'. Pompeius, nostri amores, quod mihi summo dolore est, ipse se adflixit. neminem tenent uoluntate; an metu necesse sit iis uti uereor. ego autem neque pugno cum illa causa propter illam amicitiam neque adprobo ne omnia improbem quae antea gessi. utor uia &lt;media&gt;.  Populi sensus maxime theatro et spectaculis perspectus est. nam gladiatoribus qua dominus qua aduocati sibilis conscissi, ludis Apollinaribus Diphilus tragoedus in nostrum Pompeium petulanter inuectus est: 'nostra miseria tu es magnus' miliens coactus est dicere. 'eandem uirtutem istam ueniet tempus cum grauiter gemes' totius theatri clamore dixit itemque cetera. nam et eius modi sunt ii uersus ut in tempus ab inimico Pompei  scripti esse uideantur. 'si neque leges neque mores cogunt' et cetera magno cum fremitu et clamore sunt dicta. Caesar cum uenisset mortuo plausu, Curio filius est insecutus. huic ita plausum est ut salua re publica Pompeio plaudi solebat. tulit Caesar grauiter. litterae Capuam ad Pompeium uolare dicebantur. inimici erant equitibus, qui Curioni stantes plauserant, hostes omnibus; Rosciae legi, etiam frumentariae minitabantur. sane res erat perturbata. equidem malueram quod erat susceptum ab illis silentio transire, sed uereor ne non liceat. non ferunt homines quod uidetur esse tamen ferendum. sed est iam una uox omnium, magis odio firmata quam praesidio.  Noster autem Publius mihi minitatur, inimicus est. impendet negotium, ad quod tu scilicet aduolabis. uideor mihi nostrum illum consularem exercitum bonorum omnium, etiam satis bonorum, habere firmissimum. Pompeius significat studium erga me non mediocre. idem adfirmat uerbum de me illum non esse facturum; in quo non me ille fallit, sed ipse fallitur. Cosconio mortuo sum in eius locum inuitatus. id erat uocari in locum mortui. nihil me turpius apud homines fuisset, neque uero ad istam ipsam ἀσφάλειαν quicquam alienius. sunt enim illi apud bonos inuidiosi, ego apud improbos; meam retinuissem inuidiam, alienam adsumpsissem. Caesar me sibi uult esse legatum. honestior haec declinatio periculi, sed ego hoc non repudio. quid ergo est? pugnare malo. nihil tamen certi. iterum dico 'utinam adesses!' sed tamen, si erit necesse, arcessemus.  Quid aliud? quid? hoc, opinor: certi sumus perisse omnia. quid enim ἀκκιζόμεθα tam diu?  Sed haec scripsi properans et mehercule timide. posthac ad te aut, si perfidelem habebo cui dem, scribam plane omnia,  aut, si obscure scribam, tu tamen intelleges. in iis epistulis me Laelium, te Furium faciam; cetera erunt ἐν αἰνιγμοῖς.  Hic Caecilium colimus et obseruamus diligenter. edicta Bibuli audio ad te missa. iis ardet dolore et ira noster Pompeius.</paragraph></page><page id="39"><paragraph>Quint .   59 CICERO ATTICO SAL. Anicato, ut te uelle intellexeram, nullo loco defui. Numestium ex litteris tuis studiose scriptis libenter in amicitiam recepi. Caecilium, quibus rebus par est, tueor diligenter. Varro satis facit nobis. Pompeius amat nos carosque habet. 'credis?' inquies. credo; prorsus mihi persuadet, sed quia uolo. pragmatici homines omnibus historiis, praeceptis, uersibus denique cauere iubent et uetant credere. alterum facio, ut caueam, alterum, ut non credam, facere non possum.  Clodius adhuc mihi denuntiat periculum. Pompeius adfirmat non esse periculum, adiurat; addit etiam se prius occisum iri ab eo quam me uiolatum iri. tractatur res. simul et quid erit certi, scribam ad te. si erit pugnandum, arcessam ad societatem laboris; si quies dabitur, ab Amalthea te non commouebo.  De re &lt;publica&gt; breuiter ad te scribam; iam enim charta ipsa ne nos prodat pertimesco. itaque posthac, si erunt mihi plura ad te scribenda, ἀλληγορίαις obscurabo. nunc quidem nouo  quodam morbo ciuitas moritur, ut, cum omnes ea quae sunt acta improbent, querantur, doleant, uarietas nulla in re sit aperteque loquantur et iam clare gemant, tamen medicina nulla adferatur. neque enim resisti sine internecione posse arbitramur nec uidemus qui finis cedendi praeter exitium futurus sit. Bibulus hominum admiratione et beneuolentia in caelo est. edicta eius et contiones describunt et legunt. nouo quodam genere in summam gloriam uenit. populare nunc nihil tam est quam odium popularium. haec quo sint eruptura timeo; sed si dispicere quid coepero, scribam ad te apertius.  Tu, si me amas tantum quantum profecto amas, expeditus facito ut sis, si inclamaro, ut accurras; sed do operam et dabo ne sit necesse. quod scripseram me Furio scripturum, nihil necesse est tuum nomen mutare; me faciam Laelium et te Atticum, neque utar meo chirographo neque signo, si modo erunt eius modi litterae quas in alienum incidere nolim.  Diodotus mortuus est; reliquit nobis HS fortasse  c . comitia Bibulus cum Archilochio edicto in a. d.  xu  Kal. Nou. distulit. a Vibio libros accepi. poëta ineptus, et tamen scit nihil; sed est non inutilis. describo et remitto.</paragraph></page><page id="40"><paragraph>post uiii Kal .  Sext .   59   ( § 3) CICERO ATTICO SAL. De re publica quid ego tibi subtiliter? tota periit; atque hoc est miserior quam reliquisti quod tum uidebatur eius modi dominatio ciuitatem oppressisse quae iucunda esset multitudini,  bonis autem ita molesta ut tamen sine pernicie, nunc repente tanto in odio est omnibus ut quorsus eruptura sit horreamus. nam iracundiam atque intemperantiam illorum sumus experti, qui Catoni irati omnia perdiderunt, sed ita lenibus uti uidebantur uenenis ut posse uideremur sine dolore interire; nunc uero sibilis uulgi, sermonibus honestorum, fremitu Italiae uereor ne exarserint. equidem sperabam, ut saepe etiam loqui tecum solebam, sic orbem rei publicae esse conuersum ut uix sonitum audire, uix impressam orbitam uidere possemus; et fuisset ita, si homines transitum tempestatis exspectare potuissent. sed cum diu occulte suspirassent, postea iam gemere, ad extremum uero loqui omnes et clamare coeperunt.  Itaque ille noster amicus, insolens infamiae, semper in laude uersatus, circumfluens gloria, deformatus corpore, fractus animo quo se conferat nescit. progressum praecipitem, inconstantem reditum uidet. bonos inimicos habet, improbos ipsos non amicos. ac uide mollitiem animi: non tenui lacrimas cum illum a. d.  uiii  Kal. Sext. uidi de edictis Bibuli contionantem. qui antea solitus esset iactare se magnificentissime illo in loco summo cum amore populi, cunctis fauentibus, ut ille tum humilis, ut demissus erat, ut ipse etiam sibi, non iis solum qui aderant, displicebat! o spectaculum uni Crasso iucundum, ceteris non item! nam quia deciderat ex astris, lapsus potius quam progressus uidebatur; et, ut Apelles si Venerem aut Protogenes si Ialysum illum suum caeno oblitum uideret magnum, credo, acciperet dolorem, sic ego hunc omnibus a me pictum et politum artis coloribus subito deformatum non sine  magno dolore uidi. quamquam nemo putabat propter Clodianum negotium me illi amicum esse debere, tamen tantus fuit amor ut exhauriri nulla posset iniuria. itaque Archilochia in illum edicta Bibuli populo ita sunt iucunda ut eum locum ubi proponuntur prae multitudine eorum qui legunt transire nequeamus, ipsi ita acerba ut tabescat dolore, mihi mehercule molesta, quod et eum quem semper dilexi nimis excruciant et timeo tam uehemens uir tamque acer in ferro et tam insuetus contumeliae ne omni animi impetu dolori et iracundiae pareat.  Bibuli qui sit exitus futurus nescio. ut nunc res se habet, admirabili gloria est. qui cum comitia in mensem Octobrem distulisset, quod solet ea res populi uoluntatem offendere, putarat Caesar oratione sua posse impelli contionem ut iret ad Bibulum. multa cum seditiosissime diceret, uocem exprimere non potuit. quid quaeris? sentiunt se nullam ullius partis uoluntatem tenere. eo magis uis nobis est timenda.  Clodius inimicus est nobis. Pompeius confirmat eum nihil esse facturum contra me, mihi periculosum est credere. ad resistendum me paro. studia spero me summa habiturum omnium ordinum. te cum ego desidero, tum uero res ad tempus illud uocat. plurimum consili, animi, praesidi denique mihi, si te ad tempus uidero, accesserit. Varro mihi satis facit. Pompeius loquitur diuinitus. spero nos aut certe cum summa gloria aut etiam sine molestia discessuros. tu quid agas, quem ad modum te oblectes, quid cum Sicyoniis egeris, ut sciam cura. </paragraph></page><page id="41"><paragraph>Sext .   59(?) CICERO ATTICO SAL. Quam uellem Romae &lt;esses&gt;! mansisses profecto si haec fore putassemus. nam Pulchellum nostrum facillime teneremus aut certe quid esset facturus scire possemus. nunc se res sic habet. uolitat, furit; nihil habet certi, &lt;multa&gt; multis denuntiat; quod fors obtulerit id acturus uidetur. cum uidet quo sit in odio status hic rerum, in eos qui haec egerunt impetum facturus uidetur; cum autem rursus opes eorum, uim, exercitus recordatur, conuertit se in &lt;bo&gt;nos; nobis autem ipsis tum uim tum iudicium minatur. cum hoc Pompeius egit et, ut ad me ipse referebat (alium enim habeo neminem testem), uehementer egit, cum diceret in summa se perfidiae et sceleris infamia fore si mihi periculum crearetur ab eo quem ipse armasset cum plebeium fieri passus esset. sed fidem recepisse sibi et ipsum et Appium de me. hanc si ille non seruaret, ita laturum ut omnes intellegerent nihil sibi antiquius amicitia nostra fuisse. haec et in eam sententiam cum multa dixisset, aiebat illum primo sane diu multa contra, ad extremum autem manus dedisse et adfirmasse nihil se contra eius uoluntatem esse facturum. sed postea tamen ille non destitit de nobis asperrime loqui. quod si non faceret, tamen ei nihil crederemus atque omnia, sicut facimus, pararemus.  Nunc ita nos gerimus ut in dies singulos et studia in nos hominum et opes nostrae augeantur. rem publicam nulla ex  parte attingimus; in causis atque in illa opera nostra forensi summa industria uersamur, quod egregie non modo iis qui utuntur opera sed etiam in uulgus gratum esse sentimus. domus celebratur, occurritur, renouatur memoria consulatus, studia significantur. in eam spem adducimur ut nobis ea contentio quae impendet interdum non fugienda uideatur.  Nunc mihi et consiliis opus est tuis et amore et fide; qua re aduola. expedita mihi erunt omnia si te habebo. multa per Varronem nostrum agi possunt quae te urgente erunt firmiora, multa ab ipso Publio elici, multa cognosci quae tibi occulta esse non poterunt, multa etiam—sed absurdum est singula explicare cum ego requiram te ad omnia. unum illud tibi persuadeas uelim, omnia mihi fore explicata si te uidero; sed totum est in eo, si ante quam ille ineat magistratum. puto Pompeium Crasso urgente * * * si tu aderis, qui per βοῶπιν ex ipso intellegere possis qua fide ab illis agatur, nos aut sine molestia aut certe sine errore futuros. precibus nostris et cohortatione non indiges. quid mea uoluntas, quid tempus, quid rei magnitudo postulet, intellegis.  De re publica nihil habeo ad te scribere nisi summum odium omnium hominum in eos qui tenent omnia. mutationis tamen spes nulla. sed, quod facile sentias, taedet ipsum Pompeium &lt;eum&gt;que uehementer paenitet. non prouideo satis quem exitum futurum putem; sed certe uidentur haec aliquo eruptura.  Libros Alexandri, neglegentis hominis et non boni poëtae sed tamen non inutilis, tibi remisi. Numerium Numestium libenter accepi in amicitiam et hominem grauem et prudentem et dignum tua commendatione cognoui. </paragraph></page><page id="42"><paragraph>CICERO ATTICO SAL. Numquam ante arbitror te epistulam meam legisse nisi mea manu scriptam. ex eo colligere poteris quanta occupatione distinear. nam cum uacui temporis nihil haberem et cum recreandae uoculae causa necesse esset mihi ambulare, haec dictaui ambulans.  Primum igitur illud te scire uolo, Sampsiceramum, nostrum amicum, uehementer sui status paenitere restituique in eum locum cupere ex quo decidit, doloremque suum impertire nobis et medicinam interdum aperte quaerere, quam ego posse inueniri nullam puto; deinde omnis illius partis auctores ac socios nullo aduersario consenescere, consensionem uniuersorum nec uoluntatis nec sermonis maiorem umquam fuisse.  Nos autem (nam id te scire cupere certo scio) publicis consiliis nullis intersumus totosque nos ad forensem operam laboremque contulimus. ex quo, quod facile intellegi possit, in multa commemoratione earum rerum quas gessimus desiderioque uersamur. sed Boopidis nostrae consanguineus non mediocris terrores iacit atque denuntiat et Sampsiceramo negat, ceteris prae se fert et ostentat. quam ob rem, si me amas quantum profecto amas, si dormis expergiscere, si stas ingredere, si ingrederis curre, si curris aduola. credibile non est quantum ego in consiliis &lt;et&gt; prudentia tua et, quod maximum est, quantum in amore et fide ponam. magnitudo rei longam orationem fortasse desiderat, coniunctio uero nostrorum animorum breuitate contenta est. permagni nostra interest te,  si comitiis non potueris, at declarato illo esse Romae. cura ut ualeas.</paragraph></page><page id="43"><paragraph>CICERO ATTICO SAL. Quas Numestio litteras dedi, sic te iis euocabam ut nihil acrius neque incitatius fieri posset. ad illam celeritatem adde etiam si quid potes. ac ne sis perturbatus; noui enim te et non ignoro quam sit amor omnis sollicitus atque anxius. sed res est, ut spero, non tam exitu molesta quam aditu.  Vettius ille, ille noster index, Caesari, ut perspicimus, pollicitus est sese curaturum ut in aliquam suspicionem facinoris Curio filius adduceretur. itaque insinuauit in familiaritatem adulescentis et cum eo, ut res indicat, saepe congressus est. rem in eum locum deduxit, ut diceret sibi certum esse cum suis seruis in Pompeium impetum facere eumque occidere. hoc Curio ad patrem detulit, ille ad Pompeium. res delata ad senatum est. introductus Vettius primo negabat se umquam cum Curione restitisse, neque id sane diu; nam statim fidem publicam postulauit. reclamatum est. tamen exposuit manum fuisse iuuentutis duce Curione, in qua Paulus initio fuisset et [Cn.] Caepio hic Brutus et Lentulus, flaminis filius, conscio patre; postea C. Septimium, scribam Bibuli, pugionem sibi a Bibulo attulisse. quod totum irrisum est, Vettio pugionem defuisse nisi ei consul dedisset, eoque magis id eiectum est quod  a. d.  iii  Id. Mai. Bibulus Pompeium fecerat certiorem ut caueret insidias, in quo ei Pompeius gratias egerat. introductus Curio filius dixit ad ea quae Vettius dixerat, maximeque in eo tum quidem Vettius est reprehensus quod &lt;id&gt; dixerat adulescentium consilium ut in foro [cum] gladiatoribus Gabini Pompeium adorirentur; in eo principem Paulum fuisse, quem constabat eo tempore in Macedonia fuisse. fit senatus consultum ut Vettius, quod confessus esset se cum telo fuisse, in uincula coniceretur; qui eum emisisset, eum contra rem publicam esse facturum. res erat in ea opinione ut putarent id esse actum ut Vettius in foro cum pugione et item serui eius comprehenderentur cum telis, deinde ille se diceret indicaturum. idque ita actum esset nisi Curiones rem ante ad Pompeium detulissent.  Tum senatus consultum in contione recitatum est. postero autem die Caesar, is qui olim, praetor cum esset, Q. Catulum ex inferiore loco iusserat dicere, Vettium in rostra produxit eumque in eo loco constituit quo Bibulo consuli adspirare non liceret. hic ille omnia quae uoluit de re [publica] dixit, ut qui illuc factus institutusque uenisset. primum Caepionem de oratione sua sustulit, quem in senatu acerrime nominarat, ut appareret noctem et nocturnam deprecationem intercessisse. deinde, quos in senatu ne tenuissima quidem suspicione attigerat, eos nominauit: Lucullum, a quo solitum esse ad se mitti C. Fannium, illum qui in P. Clodium subscripserat, L. Domitium, cuius domum constitutam fuisse unde eruptio fieret. me  non nominauit, sed dixit consularem disertum, uicinum consulis, sibi dixisse Ahalam Seruilium aliquem aut Brutum opus esse reperiri. addidit ad extremum, cum iam dimissa contione reuocatus a Vatinio fuisset, se audisse ex Curione his de rebus conscium esse Pisonem, generum meum, et M. Laterensem.  Nunc reus erat apud Crassum Diuitem Vettius de ui et, cum esset damnatus, erat indicium postulaturus; quod si impetrasset, iudicia fore uidebantur. ea nos, utpote qui nihil contemnere soleamus, non pertimescebamus. hominum quidem summa erga nos studia significabantur. sed prorsus uitae taedet; ita sunt omnia omnium miseriarum plenissima. modo caedem timueramus, quam oratio fortissimi senis, Q. Consi&lt;di&gt;, discusserat; †eam†, quam cottidie timere potueramus, subito exorta est. quid quaeris? nihil †me† fortunatius est Catulo cum splendore uitae tum hoc tempore. nos tamen in his miseriis erecto animo et minime perturbato sumus honestissimeque et &lt;salutem et&gt; dignitatem nostram magna cura tuemur. Pompeius de Clodio iubet nos esse sine cura et summam in nos beneuolentiam omni oratione significat. te habere consiliorum auctorem, sollicitudinum socium, omni in cogitatione coniunctum cupio. qua re, ut Numestio mandaui tecum ut ageret, item atque eo, si potest, acrius te rogo ut plane ad nos aduoles. respiraro si te uidero. </paragraph></page><page id="44"><paragraph>Sept .   59(?) CICERO ATTICO SAL. Cum aliquem apud te laudaro tuorum familiarium, uolam illum scire ex te me id fecisse, ut nuper me scis scripsisse ad te de Varronis erga me officio, te ad me rescripsisse eam rem summae tibi uoluptati esse. sed ego mallem ad ipsum scripsisses mihi illum satis facere, non quo faceret sed ut faceret. mirabiliter enim moratus est, sicut nosti, 'ἑλικτὰ καὶ οὐδέν . . . '. sed nos tenemus praeceptum illud, 'τὰς τῶν κρατούντων . . . '. at hercule alter tuus familiaris Hortalus quam plena manu, quam ingenue, quam ornate nostras laudes in astra sustulit cum de Flacci praetura et de illo tempore Allobrogum diceret! sic habeto, nec amantius nec honorificentius nec copiosius potuisse dici. ei te hoc scribere a me tibi esse missum sane uolo. sed quid tu scribas? quem iam ego uenire atque adesse arbitror; ita enim egi tecum superioribus litteris. ualde te exspecto, ualde desidero, neque ego magis quam ipsa res et tempus poscit.  His de negotiis quid scribam ad te nisi idem quod saepe? re publica nihil desperatius, iis quorum opera nihil maiore odio. nos, ut opinio et spes et coniectura nostra fert, firmissima beneuolentia hominum muniti sumus. qua re aduola. aut expedies nos omni molestia aut eris particeps. ideo sum breuior quod, ut spero, coram breui tempore conferre quae uolumus licebit. cura ut ualeas. </paragraph></page><page id="45"><paragraph>c .  xi Kal .  Apr .(?)   58  in exsilium proficiscens CICERO ATTICO SAL. Cum antea maxime nostra interesse arbitrabar te esse nobiscum, tum uero, ut legi rogationem, intellexi ad iter id quod constitui nihil mihi optatius cadere posse quam ut tu me quam primum consequare, ut, cum ex Italia profecti essemus, siue per Epirum iter esset faciendum tuo tuorumque praesidio uteremur, siue aliud quid agendum esset certum consilium de tua sententia capere possemus. quam ob rem te oro des operam ut me statim consequare; quod eo facilius potes, quoniam de prouincia Macedonia perlata lex est. pluribus uerbis tecum agerem nisi pro me apud te res ipsa loqueretur.</paragraph></page><page id="46"><paragraph>ui Kal .  Apr .   58  Naribus Lucanis CICERO ATTICO SAL. Itineris nostri causa fuit quod non habebam locum ubi pro meo iure diutius esse possem quam fundum Siccae, praesertim nondum rogatione correcta; et simul intellegebam ex eo loco, si te haberem, posse me Brundisium referre, sine te autem non esse nobis illas partes tenendas propter Autronium. nunc, ut ad te antea scripsi, si ad nos ueneris, consilium totius rei capiemus. iter esse molestum scio, sed tota calamitas omnis molestias habet. plura scribere non possum; ita sum animo perculso et abiecto. cura ut ualeas. data  ui  Kal. Apr. Narib. Luc.</paragraph></page><page id="47"><paragraph>c .  ix Kal .  Apr .(?)   58  in itinere CICERO ATTICO SAL. Vtinam illum diem uideam cum tibi agam gratias quod me uiuere coëgisti! adhuc quidem ualde me paenitet. sed te oro ut ad me Vibonem statim uenias, quo ego multis de causis conuerti iter meum. sed eo si ueneris, de toto itinere ac fuga mea consilium capere potero. si id non feceris, mirabor; sed confido te esse facturum. </paragraph></page><page id="48"><paragraph>iii Non .  Apr .   58  Vibone (?) CICERO ATTICO SAL. Miseriae nostrae potius uelim quam inconstantiae tribuas quod a Vibone quo te arcessebamus subito discessimus. adlata est enim nobis rogatio de pernicie mea, in qua quod correctum esse audieramus erat eius modi ut mihi ultra quadringenta milia liceret esse, illuc peruenire non liceret. statim iter Brundisium uersus contuli ante diem rogationis, ne et Sicca, apud quem eram, periret et quod Melitae esse non licebat. nunc tu propera ut nos consequare, si modo recipiemur. adhuc inuitamur benigne, sed quod superest timemus. me, mi Pomponi,  ualde paenitet uiuere, qua in re apud me tu plurimum ualuisti. sed haec coram. fac modo ut uenias.</paragraph></page><page id="49"><paragraph>uiii Id .  Apr .   58  Thuriis CICERO ATTICO SAL. Terentia tibi et saepe et maximas agit gratias. id est mihi gratissimum. ego uiuo miserrimus et maximo dolore conficior. ad te quid scribam nescio. si enim es Romae, iam me adsequi non potes; sin es in uia, cum eris me adsecutus, coram agemus quae erunt agenda. tantum te oro ut, quoniam me ipsum semper amasti, ut eodem amore sis; ego enim idem sum. inimici mei mea mihi, non me ipsum ademerunt. cura ut ualeas. data  uiii  Id. Apr. Thuri.</paragraph></page><page id="50"><paragraph>xiu Kal .  Mai .   58  in Tarentino CICERO ATTICO SAL. Non fuerat mihi dubium quin te Tarenti aut Brundisi uisurus essem idque ad multa pertinuit, in eis et ut in Epiro consisteremus et de reliquis rebus tuo consilio uteremur. quoniam id non contigit, erit hoc quoque in magno numero nostrorum malorum. nobis iter est in Asiam, maxime Cyzicum. tibi meos commendo. me uix misereque sustento. data  xiiii  Kal. Mai. de Tarentino. </paragraph></page><page id="51"><paragraph>prid .  Kal .  Mai .   58   ( § 3)  Brundisi CICERO ATTICO SAL. Brundisium ueni a. d.  xiiii  Kal. Mai. eo die pueri tui mihi a te litteras reddiderunt, et alii pueri post diem tertium eius diei alias litteras attulerunt. quod me rogas et hortaris ut apud te in Epiro sim, uoluntas tua mihi ualde grata est et minime noua. &lt;es&gt;set consilium mihi quidem optatum si liceret ibi omne tempus consumere; odi enim celebritatem, fugio homines, lucem aspicere uix possum, esset mihi ista solitudo, praesertim tam familiari in loco, non amara. sed itineris causa ut deuerterer, primum est deuium, deinde ab Autronio et ceteris quadridui, deinde sine te. nam castellum munitum habitanti mihi prodesset, transeunti non est necessarium. quod si auderem, Athenas peterem. sane ita cadebat ut uellem. nunc et nostri hostes ibi sunt et te non habemus et ueremur ne interpretentur illud quoque oppidum ab Italia non satis abesse, nec scribis quam ad diem te exspectemus.  Quod me ad uitam uocas, unum efficis ut a me manus abstineam, alterum non potes ut me non nostri consili uitaeque paeniteat. quid enim est quod me retineat, praesertim si spes ea non est quae nos proficiscentis prosequebatur? non faciam ut enumerem miserias omnis in quas incidi per summam iniuriam et scelus non tam inimicorum meorum quam inuidorum, ne et meum maerorem exagitem et te in eundem luctum uocem; hoc adfirmo, neminem umquam tanta calamitate esse adfectum, nemini mortem magis optandum  fuisse. cuius oppetendae tempus honestissimum praetermissum est; reliqua tempora sunt non iam ad medicinam sed ad finem doloris.  De re publica uideo te colligere omnia quae putes aliquam spem mihi posse adferre mutandarum rerum; quae quamquam exigua sunt, tamen, quoniam placet, exspectemus.  Tu nihilominus, si properaris, nos consequere. nam aut accedemus in Epirum aut tarde per Candauiam ibimus. dubitationem autem de Epiro non inconstantia nostra adferebat sed quod de fratre, ubi eum uisuri essemus, nesciebamus; quem quidem ego nec &lt;quo&gt; modo uisurus nec ut dimissurus sim scio. id est maximum et miserrimum mearum omnium miseriarum.  Ego et saepius ad te et plura scriberem nisi mihi dolor meus cum omnis partis mentis tum maxime huius generis facultatem ademisset. uidere te cupio. cura ut ualeas. d. prid. Kal. Mai. Brundisio proficiscens.</paragraph></page><page id="52"><paragraph>iu Kal .  Iun .   58   ( § 4)  Thessalonicae CICERO ATTICO SAL. Scripseram ad te quas ob causas in Epirum non essemus profecti, quod et Achaia prope esset plena audacissimorum inimicorum et exitus difficilis haberet cum inde proficisceremur. accessit, cum Dyrrachi essemus, ut duo nuntii adferrentur, unus, classe fratrem Epheso Athenas, alter, pedibus per Macedoniam uenire. itaque illi obuiam misimus Athenas ut inde  Thessalonicam ueniret. ipsi processimus et Thessalonicam a. d. x  Kal. Iun. uenimus, neque de illius itinere quicquam certi habebamus nisi eum ab Epheso ante aliquanto profectum.  Nunc istic quid agatur magno opere timeo. quamquam tu altera epistula scribis Id. Mai. audiri fore ut acrius postularet&lt;ur&gt;, altera iam esse mitiora. sed haec est pridie data quam illa, quo conturbor magis. itaque cum meus me maeror cottidianus lacerat et conficit, tum uero haec addita cura uix mihi uitam reliquam facit.  Sed et nauigatio perdifficilis fuit et ille incertus ubi ego essem fortasse alium cursum petiuit. nam Phaëtho libertus eum non uidit; uento reiectus ab Ilio in Macedoniam Pellae mihi praesto fuit. reliqua quam mihi timenda sint uideo, nec quid scribam habeo et omnia timeo, nec tam miserum est quicquam quod non in nostram fortunam cadere uideatur. equidem adhuc miser in maximis meis aerumnis et luctibus hoc metu adiecto maneo Thessalonicae suspensus nec audeo quicquam.  Nunc ad ea quae scripsisti. Tryphonem Caecilium non uidi. sermonem tuum et Pompei cognoui ex tuis litteris. motum in re publica non tantum ego impendere uideo quantum tu aut uides aut ad me consolandum adfers. Tigrane enim neglecto sublata sunt omnia. Varroni me iubes agere gratias. faciam; item Hypsaeo. quod suades ne longius discedamus dum acta mensis Mai ad nos perferantur, puto me ita esse facturum; sed ubi, nondum statui. atque ita perturbato sum animo de Quinto  ut nihil queam statuere; sed tamen statim te faciam certiorem.  Ex epistularum mearum inconstantia puto te mentis meae motum uidere, qui, etsi incredibili et singulari calamitate adflictus sum, tamen non tam est ex miseria quam ex culpae nostrae recordatione commotus. cuius enim scelere impulsi et proditi simus iam profecto uides; atque utinam ante uidisses neque totum animum tuum maerori mecum simul dedisses! qua re cum me adflictum et confectum luctu audies, existimato me stultitiae meae poenam ferre grauius quam euenti, quod ei crediderim quem esse nefarium non putarim. me et meorum malorum maeror et metus de fratre in scribendo impedit. tu ista omnia uide et guberna. Terentia tibi maximas gratias agit. litterarum exemplum quas ad Pompeium scripsi misi tibi. data  iiii  Kal. Iun. Thessalonicae.</paragraph></page><page id="53"><paragraph>Id .  Iun .   58   ( § 3) CICERO ATTICO SAL. Quintus frater cum ex Asia discessisset ante Kal. Mai. et Athenas uenisset Id. Mai., ualde fuit ei properandum, ne quid absens acciperet calamitatis, si quis forte fuisset qui contentus nostris malis non esset. itaque eum malui properare Romam quam ad me uenire; et simul (dicam enim quod uerum est, ex quo magnitudinem mearum miseriarum perspicere possis) animum inducere non potui ut aut illum, amantissimum mei,  mollissimo animo, tanto in maerore adspicerem aut meas miserias luctu adflictus et perditam fortunam illi offerrem aut ab illo adspici paterer. atque etiam illud timebam, quod profecto accidisset, ne a me digredi non posset. uersabatur mihi tempus illud ante oculos cum ille aut lictores dimitteret aut ui auelleretur ex complexu meo. huius acerbitatis euentum altera acerbitate non uidendi fratris uitaui. in hunc me casum uos uiuendi auctores impulistis. itaque mei peccati luo poenas. quamquam me tuae litterae sustentant—e quibus quantum tu ipse speres facile perspicio; [et] quae quidem tamen aliquid habebant solaci ante quam eo uenisti a Pompeio: 'nunc Hortensium adlice et eius modi uiros.' obsecro, mi Pomponi, nondum perspicis quorum opera, quorum insidiis, quorum scelere perierimus? sed tecum haec coram agemus; tantum dico quod scire te puto: nos non inimici sed inuidi perdiderunt. nunc si ita sunt quae speras, sustinebimus nos et spe qua iubes nitemur; sin, ut mihi uidentur, &lt;in&gt;firma sunt, quod optimo tempore facere non licuit minus idoneo fiet.  Terentia tibi saepe agit gratias. mihi etiam unum de malis in metu est, fratris miseri negotium; quod si sciam cuius modi sit, sciam quid agendum mihi sit. me etiam nunc istorum beneficiorum et litterarum exspectatio, ut tibi placet, Thessalonicae tenet. si quid erit noui adlatum, sciam de reliquo quid agendum sit. tu si, ut scribis, Kal. Iun. Roma profectus es, prope diem nos uidebis. litteras quas ad Pompeium scripsi tibi misi. data Id. Iun. Thessalonicae. </paragraph></page><page id="54"><paragraph>xiu Kal .  Quint .   58   ( § 3) CICERO ATTICO SAL. Acta quae essent usque ad  uiii  Kal. Iun. cognoui ex tuis litteris; reliqua exspectabam, ut tibi placebat, Thessalonicae. quibus adlatis facilius statuere potuero ubi sim. nam si erit causa, si quid agetur, si spem uidero, aut ibidem opperiar aut me ad te conferam; sin, ut tu scribis, ista euanuerint, aliquid aliud uidebimus. omnino adhuc nihil mihi significatis nisi discordiam istorum; quae tamen inter eos de omnibus potius rebus est quam de me. itaque quid ea mihi prosit nescio. sed tamen quoad me uos sperare uultis, uobis obtemperabo.  Nam quod me tam saepe et tam uehementer obiurgas et animo infirmo esse dicis, quaeso, ecquod tantum malum est quod in mea calamitate non sit? ecquis umquam tam ex amplo statu, tam in bona causa, tantis facultatibus ingeni, consili, gratiae, tantis praesidiis bonorum omnium concidit? possum obliuisci qui fuerim? non sentire qui sim, quo caream honore, qua gloria, quibus liberis, quibus fortunis, quo fratre? quem ego, ut nouum calamitatis genus attendas, cum pluris facerem quam me ipsum semperque fecissem, uitaui ne uiderem, ne aut illius luctum squaloremque adspicerem aut ne me, quem ille florentissimum reliquerat, perditum illi adflictumque offerrem. mitto cetera intolerabilia; etenim fletu impedior. hic utrum tandem sum accusandus quod doleo an quod commisi ut haec aut non retinerem, quod facile fuisset nisi intra parietes meos de mea pernicie consilia inirentur, aut certe uiuus non amitterem?   Haec eo scripsi ut potius releuares me, quod facis, quam ut castigatione aut obiurgatione dignum putares, eoque ad te minus multa scribo quod et maerore impedior et quod exspectem istinc magis habeo quam quod ipse scribam. quae si erunt adlata, faciam te consili nostri certiorem. tu, ut adhuc fecisti, quam plurimis de rebus ad me uelim scribas, ut prorsus ne quid ignorem. data  xiiii  Kal. Quint. Thessalonicae.</paragraph></page><page id="55"><paragraph>iu Kal .  Quint .   58   ( § 2) CICERO ATTICO SAL. Me et tuae litterae et quidam boni nuntii, non optimis tamen auctoribus, et exspectatio uestrarum litterarum et quod tibi ita placuerat adhuc Thessalonicae tenebat. si accepero litteras quas exspecto, si spes erit ea quae rumoribus adferebatur, ad te me conferam; si non erit, faciam te certiorem quid egerim.  Tu me, ut facis, opera, consilio, gratia iuua. consolari iam desine, obiurgare uero noli; quod cum facis, ut ego tuum amorem et dolorem desidero! quem ita adfectum mea aerumna esse arbitror ut te ipsum consolari nemo possit. Quintum fratrem optimum humanissimumque sustenta. ad me obsecro te ut omnia certa perscribas. data  iiii  Kal. Quint.</paragraph></page><page id="56"><paragraph>xui Kal .  Sext .   58   ( § 3) CICERO ATTICO SAL. Tu quidem sedulo argumentaris quid sit sperandum et maxime per senatum, idemque caput rogationis proponi scribis qua re  in senatu dici nihil liceat. itaque siletur. hic tu me accusas quod me adflictem, cum ita sim adflictus ut nemo umquam, quod tute intellegis. spem ostendis secundum comitia. quae ista est eodem tribuno plebis et inimico consule designato? percussisti autem me etiam de oratione prolata. cui uulneri, ut scribis, medere, si quid potes. scripsi equidem olim iratus quod ille prior scripserat, sed ita compresseram ut numquam emanaturam putarem. quo modo exciderit nescio. sed quia numquam accidit ut cum eo uerbo uno concertarem et quia scripta mihi uidetur neglegentius quam ceterae puto ex se &lt;posse&gt; probari non esse meam. id, si putas me posse sanari, cures uelim; sin plane perii, minus laboro.  Ego etiam nunc eodem in loco iaceo sine sermone ullo, sine cogitatione ulla. licet tibi, ut scribis, significarim ut ad me uenires, id dono tamen et intellego te istic prodesse, hic ne uerbo quidem leuare me posse. non queo plura scribere nec est quod scribam; uestra magis exspecto. data  xui  Kal. Sext. Thessalonicae.</paragraph></page><page id="57"><paragraph>Non .  Sext .   58   ( § 2) CICERO ATTICO SAL. Quod ad te scripseram me in Epiro futurum, postea quam extenuari spem nostram et euanescere uidi, mutaui consilium nec me Thessalonica commoui, ubi esse statueram quoad aliquid ad me de eo scriberes quod proximis litteris scripseras, fore uti secundum comitia aliquid de nobis in senatu ageretur; id tibi Pompeium dixisse. qua de re quoniam comitia habita sunt tuque nihil ad me scribis, proinde habebo ac si scripsisses  nihil esse, meque temporis non longinqui spe ductum esse &lt;non&gt; moleste feram. quem autem motum te uidere scripseras qui nobis utilis fore uideretur, eum nuntiant qui ueniunt nullum fore. in tribunis pl. designatis reliqua spes est. quam si exspectaro, non erit quod putes me causae meae, uoluntati meorum defuisse.  Quod me saepe accusas cur hunc meum casum tam grauiter feram, debes ignoscere, cum ita me adflictum uideas ut neminem umquam nec uideris nec audieris. nam quod scribis te audire me etiam mentis errore ex dolore adfici, mihi uero mens integra est. atque utinam tam in periculo fuisset, cum ego iis quibus meam salutem carissimam esse arbitrabar, inimicissimis crudelissimisque usus sum! qui ut me paulum inclinari timore uiderunt, sic impulerunt ut omni suo scelere et perfidia abuterentur ad exitium meum.  Nunc quoniam iam est Cyzicum nobis eundum, quo rarius ad me litterae perferentur, hoc uelim diligentius omnia quae putaris me scire opus esse perscribas. Quintum, fratrem meum, fac diligas. quem ego miser si incolumem relinquo, non me totum perisse arbitrabor. data Non. Sext.</paragraph></page><page id="58"><paragraph>xii Kal .  Sext .   58   ( § 2) CICERO ATTICO SAL. Ex tuis litteris plenus sum exspectatione de Pompeio, quidnam de nobis uelit aut ostendat. comitia enim credo esse habita, quibus absolutis scribis illi placuisse agi de nobis. si tibi  stultus esse uideor qui sperem, facio tuo iussu †et scio te meis epistulis† potius et meas spes solitum esse remorari. nunc uelim mihi plane perscribas quid uideas. scio nos nostris multis peccatis in hanc aerumnam incidisse. ea si qui casus aliqua ex parte correxerit, minus moleste feremus nos uixisse et adhuc uiuere.  Ego propter uiae celebritatem et cottidianam exspectationem rerum nouarum non commoui me adhuc Thessalonica. sed iam extrudimur, non a Plancio (nam is quidem retinet) uerum ab ipso loco minime apposito ad tolerandam in tanto luctu calamitatem. in Epirum ideo, ut scripseram, non ueni quod subito mihi uniuersi nuntii uenerant et litterae qua re nihil esset necesse quam proxime Italiam esse. hinc, si aliquid a comitiis audierimus, nos in Asiam conuertemus; neque adhuc stabat quo potissimum, sed scies. data  xii  Kal. Sext. Thessalonicae.</paragraph></page><page id="59"><paragraph>xiu Kal .  Sept .   58   ( § 8) CICERO ATTICO SAL. Accepi Id. Sext. quattuor epistulas a te missas: unam qua me obiurgas et rogas ut sim firmior; alteram qua Crassi libertum  ais tibi de mea sollicitudine macieque narrasse; tertiam qua demonstras acta in senatu; quartam de eo quod a Varrone scribis tibi esse confirmatum de uoluntate Pompei.  Ad primam tibi hoc scribo, me ita dolere ut non modo a mente non deserar sed id ipsum doleam, me tam firma mente ubi utar et quibuscum non habere. nam si tu me uno non sine maerore cares, quid me censes, qui et te et omnibus? et si tu incolumis me requiris, [et] quo modo a me ipsam incolumitatem desiderari putas? nolo commemorare quibus rebus sim spoliatus, non solum quia non ignoras sed etiam ne scindam ipse dolorem meum; hoc confirmo, neque tantis bonis esse priuatum quemquam neque in tantas miserias incidisse. dies autem non modo non leuat luctum hunc sed etiam auget. nam ceteri dolores mitigantur uetustate, hic non potest non et sensu praesentis miseriae et recordatione praeteritae uitae cottidie augeri. desidero enim non mea solum neque meos sed me ipsum. quid enim sum? sed non faciam ut aut tuum animum angam querelis aut meis uulneribus saepius manus adferam. nam quod purgas eos quos ego mihi scripsi inuidisse et in eis Catonem, ego uero tantum illum puto ab isto scelere afuisse ut maxime doleam plus apud me simulationem aliorum quam istius fidem ualuisse. ceteros quod purgas, debent mihi probati esse tibi si sunt. sed haec sero agimus.  Crassi libertum nihil puto sincere locutum. in senatu rem probe scribis actam. sed quid Curio? an illam orationem non legit? quae unde sit prolata nescio. sed Axius eiusdem diei  scribens ad me acta non ita laudat Curionem. at potest ille aliquid praetermittere; tu, nisi quod erat, profecto non scripsisti. Varronis sermo facit exspectationem Caesaris. atque utinam ipse Varro incumbat in causam! quod profecto cum sua sponte tum te instante faciet.  Ego, si me aliquando uestri et patriae compotem fortuna fecerit, certe efficiam ut maxime laetere unus ex omnibus amicis meaque officia et studia quae parum antea luxerunt (fatendum est enim) sic exsequar ut me aeque tibi ac fratri et liberis nostris restitutum putes. si quid in te peccaui, ac potius quoniam peccaui, ignosce; in me enim ipsum peccaui uehementius. neque haec eo scribo quo te non meo casu maximo dolore esse adfectum sciam; sed profecto &lt;si&gt; quantum me amas et amasti tantum amare deberes ac debuisses, numquam esses passus me, quo tu abundabas, egere consilio, nec esses passus mihi persuaderi utile nobis esse legem de collegiis perferri. sed tu tantum lacrimas praebuisti dolori meo, quod erat amoris, tamquam ipse ego; quod meritis meis perfectum potuit, ut dies ac noctes quid mihi faciendum esset cogitares, id abs te meo, non tuo scelere praetermissum est. quod si non modo tu sed quisquam fuisset qui me Pompei minus liberali responso perterritum a turpissimo consilio reuocaret, quod unus tu facere maxime potuisti, &lt;aut honeste occubuissemus&gt; aut uictores hodie uiueremus. hic mihi ignosces. me enim ipsum multo magis accuso, deinde te quasi me alterum, et simul meae culpae socium quae&lt;ro&gt;. ac si restituor, etiam minus uidebimur  deliquisse abs teque certe, quoniam nullo nostro, tuo ipsius beneficio diligemur.  Quod te cum Culleone scribis de priuilegio locutum, est aliquid, sed multo est melius abrogari. si enim nemo impediet, quid est firmius? sin erit qui ferri non sinat, idem senatus consulto intercedet. nec quicquam aliud opus est [quam] abrogari; nam prior lex nos nihil laedebat. quam si, ut est promulgata, laudare uoluissemus aut, ut erat neglegenda, neglegere, nocere omnino nobis non potuisset. hic mihi primum meum consilium defuit, sed etiam obfuit. caeci, caeci inquam, fuimus in uestitu mutando, in populo rogando, quod, nisi nominatim mecum agi coeptum esset, fieri perniciosum fuit. sed pergo praeterita, uerum tamen ob hanc causam, ut, si quid agetur, legem illam, in qua popularia multa sunt, ne tangatis.  Verum est stultum me praecipere quid agatis aut quo modo. utinam modo agatur aliquid! in quo ipso multa occultant tuae litterae, credo ne uehementius desperatione perturber. quid enim uides agi posse aut quo modo? per senatumne? at tute scripsisti ad me quoddam caput legis Clodium in curiae poste fixisse, ne referri neue dici liceret. quo modo igitur Domitius se dixit relaturum? quo modo autem iis quos tu scribis et de re dicentibus et ut referretur postulantibus Clodius tacuit? ac si per populum, poteritne nisi de omnium tribunorum pl. sententia? quid de bonis? quid de domo? poteritne restitui? aut si non poterit, egomet quo modo potero? haec nisi uides expediri, quam in spem me uocas? sin autem spei nihil est,  quae est mihi uita? itaque exspecto Thessalonicae acta Kal. Sext., ex quibus statuam in tuosne agros confugiam, ut neque uideam homines quos nolim et te, ut scribis, uideam et propius sim si quid agatur, id quod intellexi cum tibi tum Quinto fratri placere, an abeam Cyzicum.  Nunc, Pomponi, quoniam nihil impertisti tuae prudentiae ad salutem meam, quod aut in me ipso satis esse consili decreras aut te nihil plus mihi debere quam ut praesto esses, quoniamque ego proditus, inductus, coniectus in fraudem omnia mea praesidia neglexi, totam Italiam [in me] erectam ad me defendendum destitui et reliqui, me, meos tradidi inimicis inspectante et tacente te, qui, si non plus ingenio ualebas quam ego, certe timebas minus: si potes, erige adflictos et in eo nos iuua; sin omnia sunt obstructa, id ipsum fac ut sciamus et nos aliquando aut obiurgare aut communiter consolari desine. ego si tuam fidem accusarem, non me potissimum tuis tectis crederem; meam amentiam accuso, quod me a te tantum amari quantum ego uellem putaui. quod si fuisset, fidem eandem, curam maiorem adhibuisses, me certe ad exitium praecipitantem retinuisses, istos labores, quos nunc in naufragiis nostris suscipis, non subisses.  Qua re fac ut omnia ad me perspecta et explorata perscribas meque, ut facis, uelis esse aliquem, quoniam qui fui et qui esse potui, iam esse non possum, et ut his litteris non te sed me ipsum a me esse accusatum putes. si qui erunt quibus putes opus esse meo nomine litteras dari, uelim conscribas curesque dandas. data  xiiii  Kal. Sept. </paragraph></page><page id="60"><paragraph>xii Kal .  Sept .   58 CICERO ATTICO SAL. Totum iter mihi incertum facit exspectatio litterarum uestrarum Kal. Sext. datarum. nam si spes erit, Epirum, si minus, Cyzicum aut aliud quid sequemur. tuae quidem litterae quo saepius a me leguntur hoc spem faciunt mihi minorem, quod cum &lt;diligentius&gt; lectae sunt tum id quod attulerunt ad spem infirmant, ut facile appareat te et consolationi seruire et ueritati. itaque te rogo plane ut ad me quae scies ut erunt, quae putabis ita scribas ut putabis. data  xii  Kal. [April.].</paragraph></page><page id="61"><paragraph>prid .  Non .  Sept .   58   ( § 3) CICERO ATTICO SAL. De Quinto fratre nuntii nobis tristes nec uarii uenerant ex a. d.  iiii  Non. Iun. usque ad prid. Kal. Sept. eo autem die Liuineius, L. Reguli libertus, ad me a Regulo missus uenit. is omnino mentionem nullam factam esse nuntiauit, sed fuisse tamen sermonem de C. Clodi filio; isque mihi tum a fratre litteras attulit. sed postridie Sesti pueri uenerunt, qui a te litteras attulerunt non tam exploratas a timore quam sermo Liuinei fuerat. sane sum in meo infinito maerore sollicitus, et eo magis quod Appi quaestio est.   Cetera quae ad me eisdem litteris scribis de nostra spe intellego esse languidiora quam alii ostendunt. ego autem, quoniam non longe ab eo tempore absumus in quo res diiudicabitur, aut ad te conferam me aut etiam nunc circum haec loca commorabor.  Scribit ad me frater omnia sua per te unum sustineri. quid te aut horter quod facis aut agam gratias, quod non exspectas? tantum uelim fortuna det nobis potestatem ut incolumes amore nostro perfruamur. tuas litteras semper maxime exspecto; in quibus caue uereare ne aut diligentia tua mihi molesta aut ueritas acerba sit. data prid. Non. Sept.</paragraph></page><page id="62"><paragraph>c .  iu Id .  Sept .   58 CICERO ATTICO SAL. Exspectationem nobis non paruam attuleras cum scripseras Varronem tibi pro amicitia confirmasse causam nostram Pompeium certe suscepturum et, simul a Caesare ei litterae quas exspectaret remissae essent, actorem etiam daturum. utrum id nihil fuit an aduersatae sunt Caesaris litterae an est aliquid in spe? etiam illud scripseras, eundem 'secundum comitia' dixisse. fac, si uides quantis in malis iaceam et si putas esse humanitatis tuae, me fac de tota causa nostra certiorem. nam Quintus frater, homo mirus qui me tam ualde amat, omnia mittit spei plena, metuens, credo, defectionem animi mei. tuae autem litterae sunt uariae; neque enim me desperare uis nec temere sperare. fac, obsecro te, ut omnia quae perspici a te possunt sciamus. </paragraph></page><page id="63"><paragraph>xui Kal .  Oct .   58   ( § 3) CICERO ATTICO SAL. Quoad eius modi mihi a uobis litterae adferebantur ut aliquid ex iis esset exspectandum, spe et cupiditate Thessalonicae retentus sum; postea quam omnis actio huius anni confecta nobis uidebatur, in Asiam ire nolui, quod et celebritas mihi odio est et, si fieret aliquid a nouis magistratibus, abesse longe nolebam. itaque in Epirum ad te statui me conferre, non quo mea interesset loci natura qui lucem omnino fugerem, sed et ad salutem libentissime ex tuo portu proficiscar et, si ea praecisa erit, nusquam facilius hanc miserrimam uitam uel sustentabo uel, quod multo est melius, abiecero. &lt;ero&gt; cum paucis; multitudinem dimittam.  Me tuae litterae numquam in tantam spem adduxerunt quantam aliorum; ac tamen mea spes etiam tenuior semper fuit quam tuae litterae. sed tamen, quoniam coeptum est agi, quoquo modo coeptum est et quacumque de causa, non deseram neque optimi atque unici fratris miseras ac luctuosas preces nec Sesti ceterorumque promissa nec spem aerumnosissimae mulieris Terentiae nec miserrimae [mulieris] Tulliolae obsecrationem et fidelis litteras tuas. mihi Epirus aut iter ad salutem dabit aut quod scripsi supra.  Te oro et obsecro, T. Pomponi, si me omnibus amplissimis, carissimis iucundissimisque rebus perfidia hominum spoliatum, si me a meis consiliariis proditum et proiectum uides, si  intellegis me coactum ut ipse me et meos perderem, ut me tua misericordia iuues et Quintum fratrem, qui potest esse saluus, sustentes, Terentiam liberosque meos tueare, me, si putas te istic uisurum, exspectes, si minus, inuisas si potes, mihique ex agro tuo tantum adsignes quantum meo corpore occupari potest, et pueros ad me cum litteris quam primum et quam saepissime mittas. data  xui  Kal. Oct.</paragraph></page><page id="64"><paragraph>iii Non .  Oct .   58   ( § 4) CICERO S. D. Q. CAECILIO Q. F. POMPONIANO ATTICO Quod quidem ita esse et auunculum tuum functum esse officio uehementissime probo; gaudere me tum dicam si mihi hoc uerbo licebit uti. me miserum! quam omnia essent ex sententia, si nobis animus, si consilium, si fides eorum quibus credidimus, non defuisset! quae colligere nolo ne augeam maerorem; sed tibi in mentem uenire certo scio quae uita esset nostra, quae suauitas, quae dignitas. ad quae recuperanda, per fortunas incumbe, ut facis, diemque natalem reditus mei cura ut in tuis aedibus amoenissimis agam tecum et cum meis. ego huic spei et exspectationi quae nobis proponitur maxime tamen uolui praestolari apud te in Epiro, sed ita ad me scribitur ut putem esse commodius nos eisdem in locis esse.  De domo et Curionis oratione, ut scribis ita est. in uniuersa salute, si ea modo nobis restituetur, inerunt omnia: ex quibus nihil malo quam domum. sed tibi nihil mando nominatim, totum me tuo amori fideique commendo. quod te in tanta  hereditate ab omni occupatione expedisti, ualde mihi gratum est. quod facultates tuas ad meam salutem polliceris, ut omnibus rebus a te praeter ceteros iuuer, id quantum sit praesidium uideo intellegoque te multas partis meae salutis et suscipere et posse sustinere neque ut ita facias rogandum esse.  Quod me uetas quicquam suspicari accidisse ad animum tuum quod secus a me erga te commissum aut praetermissum uideretur, geram tibi morem et liberabor ista cura, tibi tamen eo plus debebo quo tua in me humanitas fuerit excelsior quam in te mea. uelim quid uideas, quid intellegas, quid agatur ad me scribas tuosque omnis ad nostram salutem adhortere. rogatio Sesti neque dignitatis satis habet nec cautionis. nam et nominatim ferri oportet et de bonis diligentius scribi, et id animaduertas uelim. data  iii  Non. Oct. Thessalonicae.</paragraph></page><page id="65"><paragraph>u Kal .  Nou .   58 CICERO ATTICO SAL. Triginta dies erant ipsi cum has dabam litteras per quos nullas a uobis acceperam. mihi autem erat in animo iam, ut antea ad te scripsi, ire in Epirum et ibi omnem casum potissimum exspectare. te oro ut si quid erit quod perspicias quamcumque in partem quam planissime ad me scribas et meo nomine, ut scribis, litteras quibus putabis opus esse ut des. data  u  Kal. Nou. </paragraph></page><page id="66"><paragraph>xu (?)/ ui Kal Dec  58   ( § 4)  Thessalonicae / Dyrrachi CICERO ATTICO SAL. Etsi diligenter ad me Quintus frater et Piso quae essent acta scripserant, tamen uellem tua te occupatio non impedisset quo minus, ut consuesti, ad me quid ageretur et quid intellegeres perscriberes. me adhuc Plancius liberalitate sua retinet iam aliquotiens conatum ire in Epirum. spes homini est iniecta non eadem quae mihi, posse nos una decedere, quam rem sibi magno honori sperat fore. sed iam, cum aduentare milites dicentur, faciendum nobis erit ut ab eo discedamus, quod cum faciemus ad te statim mittemus ut scias ubi simus.  Lentulus suo in nos officio, quod et re et promissis et litteris declarat, spem nobis non nullam adfert Pompei uoluntatis; saepe enim tu ad me scripsisti eum totum esse in illius potestate. de Metello scripsit ad me frater quantum speraret profectum esse per te. mi Pomponi, pugna ut tecum et cum meis mihi liceat uiuere, et scribe ad me omnia. premor luctu cum desiderio omnium rerum quae mihi me cariores semper fuerunt. cura ut ualeas.  Ego quod per Thessaliam si irem in Epirum perdiu nihil eram auditurus et quod [et] mei studiosos habeo Dyrrachinos ad eos perrexi, cum illa superiora Thessalonicae scripsissem. inde cum ad te me conuertam, faciam ut scias, tuque ad me uelim omnia quam diligentissime, cuicuimodi sunt, scribas. ego iam aut rem aut ne spem quidem exspecto. data  ui  Kal. Dec. Dyrrachi. </paragraph></page><page id="67"><paragraph>prid .  Kal .  Dec .   58   ( § 5)  Dyrrachi CICERO ATTICO SAL. A. d.  u  Kal. Dec. tris epistulas a te accepi, unam datam a. d. uiii  Kal. Nou., in qua me hortaris ut forti animo mensem Ianuarium exspectem, eaque quae ad spem putas pertinere, de Lentuli studio, de Metelli uoluntate, de tota Pompei ratione perscribis. in altera epistula praeter consuetudinem tuam diem non adscribis, sed satis significas tempus; lege enim ab octo tribunis pl. promulgata scribis te eas litteras eo ipso die dedisse, id est a. d.  iiii  Kal. Nou., et quid putes utilitatis eam promulgationem attulisse perscribis. in quo si iam nostra salus cum hac lege desperata erit, uelim pro tuo in me amore hanc inanem meam diligentiam miserabilem potius quam ineptam putes; sin est aliquid spei, des operam ut maiore diligentia posthac a nostris magistratibus defendamur.  Nam ea ueterum tribunorum pl. rogatio tria capita habuit; unum de reditu meo, scriptum incaute. nihil enim restituitur praeter ciuitatem et ordinem; quod mihi pro meo casu satis est, sed quae cauenda fuerint et quo modo te non fugit. alterum caput est tralaticium, de impunitate: 'si quid contra alias leges eius legis ergo factum sit'. tertium caput, mi Pomponi, quo consilio et a quo sit inculcatum uide.  Scis enim Clodium sanxisse ut uix aut omnino non posset nec per senatum nec per populum infirmari sua lex. sed uides numquam esse obseruatas sanctiones earum legum quae abrogarentur. nam si id esset, nulla fere abrogari posset; neque  enim ulla est quae non ipsa se saepiat difficultate abrogationis. sed cum lex abrogatur, illud ipsum abrogatur quo non eam abrogari oporteat. hoc cum et re uera ita sit et cum semper ita habitum obseruatumque sit, octo nostri tribuni pl. caput posuerunt hoc: 'si quid in hac rogatione scriptum est quod per leges plebisue scita' (hoc est, quod per legem Clodiam) 'promulgare, abrogare, derogare, obrogare sine fraude sua non liceat, non licuerit, quodue ei qui promulgauit, &lt;abrogauit,&gt; derogauit, &lt;obrogauit&gt; ob eam rem poenae multaeue sit, E. H. L. N. R.'  Atque hoc in illis tribunis pl. non laedebat; lege enim collegi sui non tenebantur. quo maior est suspicio malitiae alicuius, cum id quod ad ipsos nihil pertinebat, erat autem contra me, scripserunt, ut noui tribuni pl., si essent timidiores, multo magis sibi eo capite utendum putarent. neque id a Clodio praetermissum est. dixit enim in contione a. d.  iii  Non. Nou. hoc capite designatis tribunis pl. praescriptum esse quid liceret. tamen in lege nulla esse eius modi caput te non fallit; quod si opus esset, omnes in abrogando &lt;uterentur&gt;. ut Ninnium aut ceteros fugerit, inuestiges uelim, et quis attulerit, et qua re octo tribuni pl. ad senatum de me referre non dubitarint, sibi quod obseruandum illud caput non putabant, eidem in abrogando tam cauti fuerint ut id metuerent soluti cum essent quod ne iis  quidem qui lege tenentur est curandum. id caput sane nolim nouos tribunos pl. ferre. sed perferant modo quidlibet; uno capite quo reuocabor, modo res conficiatur, ero contentus. iam dudum pudet tam multa scribere; uereor enim ne re iam desperata legas, ut haec mea diligentia miserabilis tibi, aliis irridenda uideatur. sed si est aliquid in spe, uide legem quam T. Fadio scripsit [T.] Visellius. ea mihi perplacet. nam Sesti nostri, quam tu tibi probari scribis, mihi non placet.  Tertia est epistula prid. Id. Nou. data, in qua exponis prudenter et diligenter quae sint quae rem distinere uideantur, de Crasso, de Pompeio, de ceteris. qua re oro te ut, si qua spes erit posse studiis bonorum, auctoritate, multitudine comparata rem confici, des operam ut uno impetu perfringatur, in eam rem incumbas ceterosque excites. sin, ut ego perspicio cum tua coniectura tum etiam mea, spei nihil est, oro obtestorque te ut Quintum fratrem ames, quem ego miserum misere perdidi, neue quid eum patiare grauius consulere de se quam expediat sororis tuae filio, meum Ciceronem, cui nihil misello relinquo praeter inuidiam et ignominiam nominis mei, tueare quoad poteris, Terentiam, unam omnium aerumnosissimam, sustentes tuis officiis. ego in Epirum proficiscar cum primorum dierum nuntios excepero. tu ad me uelim proximis litteris ut se initia dederint perscribas. data prid. Kal. Dec. </paragraph></page><page id="68"><paragraph>iu Id .  Dec .   58   ( § 2) CICERO ATTICO SAL. Antea, cum ad me scripsissetis uestro consensu consulum prouincias ornatas esse, etsi uerebar quorsum id casurum esset, tamen sperabam uos aliquid aliquando uidisse prudentius; postea quam mihi et dictum est et scriptum uehementer consilium uestrum reprehendi, sum grauiter commotus, quod illa ipsa spes exigua quae erat uidetur esse sublata. nam si tribuni pl. nobis suscensent, quae potest spes esse? ac uidentur iure suscensere, cum et expertes consili fuerint ei qui causam nostram susceperant et nostra concessione omnem uim sui iuris amiserint, praesertim cum ita dicant, se nostra causa uoluisse suam potestatem esse de consulibus ornandis, non ut eos impedirent sed ut ad nostram causam adiungerent; nunc, si consules a nobis alieniores esse uelint, posse id libere facere; sin uelint nostra causa, nihil posse se inuitis. nam quod scribis, ni ita uobis placuisset, illos hoc idem per populum adsecuturos fuisse, inuitis tribunis pl. fieri nullo modo potuit. ita uereor ne et studia tribunorum amiserimus et, si studia maneant, uinclum illud adiungendorum consulum amissum sit.  Accedit aliud non paruum incommodum quod grauis illa opinio, ut quidem ad nos perferebatur, senatum nihil decernere ante quam de nobis actum esset, amissa est, praesertim in ea  causa quae non modo necessaria non fuit sed etiam inusitata ac noua (neque enim umquam arbitror ornatas esse prouincias designatorum), ut, cum in hoc illa constantia quae erat mea causa suscepta imminuta sit, nihil iam possit non decerni. iam iis ad quos relatum est amicis placuisse non mirum est; erat enim difficile reperire qui contra tanta commoda duorum consulum palam sententiam diceret. fuit omnino difficile non obsequi uel amicissimo homini Lentulo uel Metello, qui simultatem humanissime deponeret. sed uereor ne hos tamen tenere potuerimus, tribunos pl. amiserimus. haec res quem ad modum ceciderit et tota res quo loco sit uelim ad me scribas et ita ut instituisti. nam ista ueritas, etiam si iucunda non est, mihi tamen grata est. data  iiii  Id. Dec.</paragraph></page><page id="69"><paragraph>c .  med .  Dec .   58 CICERO ATTICO SAL. Post tuum datae discessum litterae mihi Roma adlatae sunt ex quibus perspicio nobis in hac calamitate tabescendum esse. neque enim (sed bonam in partem accipies) si ulla spes salutis nostrae subesset, tu pro tuo amore in me hoc tempore discessisses. sed ne ingrati aut ne omnia uelle nobiscum una interire uideamur, haec omitto; illud abs te peto, des operam, id quod mihi adfirmasti, ut te ante Kal. Ian. ubicumque erimus sistas. </paragraph></page><page id="70"><paragraph>med .  Ian .   57  Dyrrachi (?) CICERO ATTICO SAL. Litterae mihi a Quinto fratre cum senatus consulto quod de me est factum adlatae sunt. mihi in animo est legum lationem exspectare; et si obtrectabitur, utar auctoritate senatus et potius uita quam patria carebo. tu, quaeso, festina ad nos uenire.</paragraph></page><page id="71"><paragraph>in .  Febr .   57 CICERO ATTICO SAL. Ex tuis litteris et ex re ipsa nos funditus perisse uideo. te oro ut quibus in rebus tui mei indigebunt nostris miseriis ne desis. ego te, ut scribis, cito uidebo.</paragraph></page><page id="72"><paragraph>c .  iu Id .  Sept .   57  Romae CICERO ATTICO SAL. Cum primum Romam ueni fuit&lt;que&gt; cui recte ad te litteras darem, nihil prius faciendum mihi putaui quam ut tibi absenti de reditu gratularer. cognoram enim, ut uere scribam, te in consiliis mihi dandis nec fortiorem nec prudentiorem quam me ipsum nec etiam propter meam in te obseruantiam nimium in custodia salutis meae diligentem; eundemque te, qui primis  temporibus erroris nostri aut potius furoris particeps et falsi timoris socius fuisses, acerbissime discidium nostrum tulisse plurimumque operae, studi, diligentiae, laboris ad conficiendum reditum meum contulisse. itaque hoc tibi uere adfirmo, in maxima laetitia et exoptatissima gratulatione unum ad cumulandum gaudium conspectum aut potius complexum mihi tuum defuisse. quem semel nactus si umquam dimisero ac nisi etiam praetermissos fructus tuae suauitatis praeteriti temporis omnis exegero, profecto hac restitutione fortunae me ipse non satis dignum iudicabo.  Nos adhuc in nostro statu quod difficillime recuperari posse arbitrati sumus, splendorem nostrum illum forensem et in senatu auctoritatem et apud uiros bonos gratiam, magis quam opta&lt;ra&gt;mus consecuti sumus; in re autem familiari, quae quem ad modum fracta, dissipata, direpta sit non ignoras, ualde laboramus, tuarumque non tam facultatum, quas nostras esse iudico, quam consiliorum ad colligendas et constituendas reliquias nostras indigemus.  Nunc, etsi omnia aut scripta esse a tuis arbitror aut etiam nuntiis ac rumore perlata, tamen ea scribam breui quae te puto potissimum ex meis litteris uelle cognoscere.  Prid. Non. Sext. Dyrrachio sum profectus, ipso illo die quo lex est lata de nobis. Brundisium ueni Non. Sext. ibi mihi Tulliola mea fuit praesto natali suo ipso die, qui casu idem natalis erat et Brundisinae coloniae et tuae uicinae Salutis; quae res animaduersa a multitudine summa Brundisinorum gratulatione  celebrata est. a. d. † ui † Id. Sext. cognoui, cum Brundisi essem, litteris Quinti fratris mirifico studio omnium aetatum atque ordinum, incredibili concursu Italiae, legem comitiis centuriatis esse perlatam. inde a Brundisinis honestissime ornatus iter ita feci ut undique ad me cum gratulatione legati conuenerint.  Ad urbem ita ueni ut nemo ullius ordinis homo nomenclatori notus fuerit qui mihi obuiam non uenerit, praeter eos inimicos quibus id ipsum, se inimicos esse, non liceret aut dissimulare aut negare. cum uenissem ad portam Capenam, gradus templorum ab infima plebe completi erant. a qua plausu maximo cum esset mihi gratulatio significata, similis et frequentia &lt;et&gt; plausus me usque ad Capitolium celebrauit in foroque et in ipso Capitolio miranda multitudo fuit. postridie in senatu, qui fuit dies Non. Sept., senatui gratias egimus.  Eo biduo, cum esset annonae summa caritas et homines ad theatrum primo, deinde ad senatum concurrissent, impulsu Clodi mea opera frumenti inopiam esse clamarent, cum per eos dies senatus de annona haberetur et ad eius procurationem sermone non solum plebis uerum etiam bonorum Pompeius uocaretur idque ipse cuperet multitudoque a me nominatim ut id decernerem postularet, feci et accurate sententiam dixi. cum abessent consulares, quod tuto se negarent posse sententiam dicere, praeter Messallam et Afranium, factum est senatus consultum in meam sententiam ut cum Pompeio ageretur ut eam rem susciperet, lexque ferretur. quo senatus consulto  recitato continuo, &lt;cum multitudo&gt; more hoc insulso et nouo plausum meo nomine recitando dedisset, habui contionem. &lt;eam&gt; omnes magistratus praesentes praeter unum praetorem et duos tribunos pl. dederunt.  Postridie senatus frequens et omnes consulares. nihil Pompeio postulanti negarunt. ille legatos quindecim cum postularet, me principem nominauit et ad omnia me alterum se fore dixit. legem consules conscripserunt qua Pompeio per quinquennium omnis potestas rei frumentariae toto orbe terrarum daretur; alteram Messius, qui omnis pecuniae dat potestatem et adiungit classem et exercitum et maius imperium in prouinciis quam sit eorum qui eas obtineant. illa nostra lex consularis nunc modesta uidetur, haec Messi non ferenda. Pompeius illam uelle se dicit, familiares hanc. consulares duce Fauonio fremunt. nos tacemus, et eo magis quod de domo nostra nihil adhuc pontifices responderant. qui si sustulerint religionem, aream praeclaram habemus, superficiem consules ex senatus consulto aestimabunt; sin aliter, demolientur, suo nomine locabunt, rem totam aestimabunt.  Ita sunt res nostrae, 'ut in secundis fluxae, ut in aduersis bonae'. in re familiari ualde sumus, ut scis, perturbati. praeterea sunt quaedam domestica quae litteris non committo. Quintum fratrem insigni pietate, uirtute, fide praeditum sic amo ut debeo. te exspecto et oro ut matures uenire eoque animo uenias ut me tuo consilio egere non sinas. alterius uitae quoddam initium ordimur. iam quidam qui nos absentis  defenderunt incipiunt praesentibus occulte irasci, aperte inuidere. uehementer te requirimus.</paragraph></page><page id="73"><paragraph>in .  Oct .   57 &lt;CICERO ATTICO SAL.&gt; Si forte rarius tibi a me quam a ceteris litterae redduntur, peto a te ut id non modo neglegentiae meae sed ne occupationi quidem tribuas; quae etsi summa est, tamen nulla esse potest tanta ut interrumpat iter amoris nostri et offici mei. nam ut ueni Romam, iterum nunc sum certior factus esse cui darem litteras; itaque has alteras dedi.  Prioribus tibi declaraui aduentus noster qualis fuisset et quis esset status atque omnes res nostrae quem ad modum essent, 'ut in secundis fluxae, ut in aduersis bonae'. post illas datas litteras secuta est summa contentio de domo. diximus apud pontifices prid. Kal. Oct. acta res est accurate a nobis, et si umquam in dicendo fuimus aliquid, aut etiam si numquam alias fuimus, tum profecto dolor et &lt;rei&gt; magnitudo uim quandam nobis dicendi dedit. itaque oratio iuuentuti nostrae deberi non potest; quam tibi, etiam si non desideras, tamen mittam cito.  Cum pontifices decressent ita, 'si neque populi iussu neque plebis scitu is qui se dedicasse diceret nominatim ei rei praefectus esset neque populi iussu aut plebis scitu id facere iussus  esset, uideri posse sine religione eam partem areae mihi restitui', mihi facta statim est gratulatio (nemo enim dubita&lt;ba&gt;t quin domus nobis esset adiudicata), cum subito ille in contionem escendit quam Appius ei dedit. nuntiat [iam] populo pontifices secundum se decreuisse, me autem ui conari in possessionem uenire; hortatur ut se et Appium sequantur et suam Libertatem ut defendant. hic cum etiam illi infimi partim admirarentur partim irriderent hominis amentiam (ego statueram illuc non accedere nisi cum consules ex senatus consulto porticum Catuli restituendam locassent), Kal. Oct. habetur senatus frequens. adhibentur omnes pontifices qui erant senatores. a quibus Marcellinus, qui erat cupidissimus mei, sententiam primus rogatus quaesiuit quid essent in decernendo secuti. tum M. Lucullus de omnium collegarum sententia respondit religionis iudices pontifices fuisse, legis &lt;es&gt;se senatum; se et collegas suos de religione statuisse, in senatu de lege statuturos cum senatu. itaque suo quisque horum loco sententiam rogatus multa secundum causam nostram disputauit. cum ad Clodium uentum est, cupiit diem consumere, neque ei finis est factus; sed tamen, cum horas tris fere dixisset, odio et strepitu senatus coactus est aliquando perorare. cum fieret senatus consultum in sententiam Marcellini, omnibus praeter unum adsentientibus, Serranus &lt;intercessit. de&gt; intercessione statim ambo consules referre coeperunt. cum sententiae grauissimae dicerentur, senatui placere mihi domum  restitui, porticum Catuli locari, auctoritatem ordinis ab omnibus magistratibus defendi, si quae uis esset facta, senatum existimaturum eius opera factam esse qui senatus consulto intercessisset, Serranus pertimuit et Cornicinus ad suam ueterem fabulam rediit; abiecta toga se ad generi pedes abiecit. ille noctem sibi postulauit. non concedebant; reminiscebantur enim Kal. Ian. uix tamen ei de mea uoluntate concessum est.  Postridie senatus consultum factum est id quod ad te misi. deinde consules porticum Catuli restituendam locarunt; illam porticum redemptores statim sunt demoliti libentissimis omnibus. nobis superficiem aedium consules de consili sententia aestimarunt HS uicies, cetera ualde illiberaliter: Tusculanam uillam quingentis milibus, Formianum HS ducentis quinquaginta milibus. quae aestimatio non modo uehementer ab optimo quoque sed etiam a plebe reprehenditur. dices 'quid igitur causae fuit?' dicunt illi quidem pudorem meum, quod neque negarim neque uehementius postularim. sed non est id; nam hoc quidem etiam profuisset. uerum iidem, mi T. Pomponi, iidem, inquam, illi, quos ne tu quidem ignoras, qui mihi pinnas inciderant, nolunt easdem renasci. sed, ut spero, iam renascuntur. tu modo ad nos ueni; quod uereor ne tardius interuentu Varronis tui nostrique facias.  Quoniam acta quae sint habes, de reliqua nostra cogitatione cognosce. ego me a Pompeio legari ita sum passus ut nulla re impedirer. quod nisi uellem mihi esset integrum ut, si comitia  censorum proximi consules haberent, petere possem, uotiuam legationem sumpsissem prope omnium fanorum, lucorum; sic enim nostrae rationes utilitatis meae postulabant. sed uolui meam potestatem esse uel petendi uel ineunte aestate exeundi, et interea me esse in oculis ciuium de me optime meritorum non alienum putaui.  Ac forensium quidem rerum haec nostra consilia sunt, domesticarum autem ualde impedita. domus aedificatur, scis quo sumptu, qua molestia. reficitur Formianum, quod ego nec relinquere possum nec uidere. Tusculanum proscripsi, &lt;etsi&gt; suburbano non facile careo. amicorum benignitas exhausta est in ea re quae nihil habuit praeter dedecus; quod sensisti tu absens, &lt;tui&gt; praesentes. quorum studiis ego et copiis, si esset per meos defensores licitum, facile essem omnia consecutus; quo in genere nunc uehementer laboratur. cetera quae me sollicitant μυστικώτερα sunt. amamur a fratre et a filia. &lt;te&gt; exspectamus.</paragraph></page><page id="74"><paragraph>uiii Kal .  Dec .   57   ( § 5) CICERO ATTICO SAL. Auere te certo scio cum scire quid hic agatur tum ea a me scire, non quo certiora sint ea quae in oculis omnium geruntur si a  me scribuntur quam cum ab aliis aut scribuntur tibi aut nuntiantur, sed uelim perspicias ex meis litteris quo animo ea feram quae geruntur et qui sit hoc tempore aut mentis meae sensus aut omnino uitae status.  Armatis hominibus a. d.  iii  Non. Nou. expulsi sunt fabri de area nostra, disturbata porticus Catuli, quae ex senatus consulto consulum locatione reficiebatur et ad tectum paene peruenerat, Quinti fratris domus primo fracta coniectu lapidum ex area nostra, deinde inflammata iussu Clodi inspectante urbe coniectis ignibus, magna querela et gemitu non dicam bonorum, qui nescio an nulli sint, sed plane hominum omnium. ille ue&lt;l ante&gt; demens ruere, post hunc uero furorem nihil nisi caedem inimicorum cogitare, uicatim ambire, seruis aperte spem libertatis ostendere. etenim antea, cum iudicium nolebat, habebat ille quidem difficilem manifestamque causam, sed tamen causam; poterat infitiari, poterat in alios deriuare, poterat etiam aliquid iure factum defendere: post has ruinas, incendia, rapinas desertus a suis uix iam †Decimum† dissignatorem, uix Gellium retinet, seruorum consiliis utitur; uidet, si omnis quos uult palam occiderit, nihilo suam causam difficiliorem quam adhuc sit in iudicio futuram.  Itaque a. d.  iii  Id. Nou. cum Sacra uia descenderem, insecutus est me cum suis. clamor, lapides, fustes, gladii; et haec improuisa omnia. discessi in uestibulum Tetti Damionis. qui  erant mecum facile operas aditu prohibuerunt. ipse occidi potuit; sed ego diaeta curare incipio, chirurgiae taedet. ille omnium uocibus cum se non ad iudicium sed ad supplicium praesens trudi uideret, omnis Catilinas Acidinos postea reddidit. nam Milonis domum, eam quae &lt;est in&gt; Cermalo, prid. Id. Nou. expugnare et incendere ita conatus est ut palam hora quinta cum scutis homines eductis gladiis, alios cum accensis facibus eduxerit. ipse domum P. Sullae pro castris sibi ad eam impugnationem sumpserat. tum ex Anniana Milonis domo Q. Flaccus eduxit uiros acris; occidit homines ex omni latrocinio Clodiano notissimos, ipsum cupiuit, sed ille †ex interiorem aedium Sulla se in†. senatus postridie Id. domi Clodius. egregius Marcellinus, omnes acres. Metellus calumnia dicendi tempus exemit adiuuante Appio, etiam hercule familiari tuo, de cuius constantia uitae tuae uerissimae litterae. Sestius furere. ille postea, si comitia sua non fierent, urbi minari. &lt;Milo&gt; proposita Marcellini sententia, quam ille de scripto ita dixerat ut totam nostram causam areae, incendiorum, periculi mei iudicio complecteretur eaque omnia comitiis anteferret, proscripsit se per omnis dies comitialis de caelo seruaturum. contiones turbulentae Metelli, temerariae Appi, furiosissimae Publi; haec tamen summa, nisi Milo in campo obnuntiasset, comitia futura.  A. d.  xii  Kal. Dec. Milo ante mediam noctem cum manu  magna in campum uenit. Clodius, cum haberet fugitiuorum delectas copias, in campum ire non est ausus. Milo permansit ad meridiem mirifica hominum laetitia, summa cum gloria. contentio fratrum trium turpis, fracta uis, contemptus furor. Metellus tamen postulat ut sibi postero die in foro obnuntietur; nihil esse quod in campum nocte ueniretur; se hora prima in comitio fore. itaque a. d.  xi  Kal. [Ian.] in comitium Milo de nocte uenit. Metellus cum prima luce furtim in campum itineribus †prope† deuiis currebat; adsequitur inter lucos hominem Milo, obnuntiat. ille se recipit magno et turpi Q. Flacci conuicio. a. d.  x  Kal. nundinae. contio biduo nulla.  A. d.  uiiii  Kal. haec ego scribebam hora noctis nona. Milo campum iam tenebat. Marcellus candidatus ita stertebat ut ego uicinus audirem. Clodi uestibulum uacuum sane mihi nuntiabatur: pauci pannosi sine lanterna. meo consilio omnia illi fieri querebantur, ignari quantum in illo heroë esset animi, quantum etiam consili. miranda uirtus est. noua quaedam diuina mitto, sed haec summa est: comitia fore non arbitror, reum Publium, nisi ante occisus erit, fore a Milone puto, si se in turba ei iam obtulerit occisum iri ab ipso Milone uideo. non dubitat facere, prae se fert; casum illum nostrum non extimescit. numquam enim cuiusquam inuidi et perfidi consilio est us&lt;ur&gt;us nec inerti nobili&lt;tati&gt; crediturus.   Nos animo dumtaxat uigemus, etiam magis quam cum florebamus; re familiari comminuti sumus. Quinti fratris tamen liberalitati pro facultatibus nostris, ne omnino exhaustus essem, illo recusante subsidiis amicorum respondemus. quid consili de omni nostro statu capiamus te absente nescimus. qua re adpropera.</paragraph></page><page id="75"><paragraph>iii Kal .  Febr .   56 CICERO ATTICO SAL. Periucundus mihi Cincius fuit a. d.  iii  Kal. Febr. ante lucem; dixit enim mihi te esse in Italia seseque ad te pueros mittere. quos sine meis litteris ire nolui, non quo haberem quod tibi, praesertim iam prope praesenti, scriberem, sed ut hoc ipsum significarem, mihi tuum aduentum suauissimum exspectatissimumque esse. qua re aduola ad nos eo animo ut nos ames, te amari scias. cetera coram agemus. haec properantes scripsimus. quo die uenies, utique cum tuis apud me sis.</paragraph></page><page id="76"><paragraph>c .  xi Kal .  Quint .(?)   56  Anti &lt;CICERO ATTICO SAL.&gt; Perbelle feceris si ad nos ueneris. offendes dissignationem Tyrannionis mirificam librorum meorum, quorum reliquiae multo meliores sunt quam putaram. et uelim mihi mittas de tuis librariolis duos aliquos quibus Tyrannio utatur glutinatoribus, ad cetera administris, iisque imperes ut sumant membranulam ex qua indices fiant, quos uos Graeci, ut opinor, σιττύβας appellatis. sed haec, si tibi erit commodum. ipse uero utique fac uenias, si potes in his locis adhaerescere, et Piliam adducas; ita enim et aequum est et cupit Tullia.   Me dius fidius, ne tu emisti ludum praeclarum! gladiatores audio pugnare magnifice. si locare uoluisses, duobus his muneribus liberasses. sed haec posterius. tu fac uenias, et de librariis, si me amas, diligenter.</paragraph></page><page id="77"><paragraph>CICERO ATTICO SAL. Ain tu? an me existimas ab ullo malle mea legi probarique quam &lt;a&gt; te? cur igitur cuiquam misi prius? urgebar ab eo ad quem misi et non habebam exempla duo. quin etiam (&lt;iam&gt; dudum enim circumrodo quod deuorandum est) subturpicula mihi uidebatur esse παλινῳδία. sed ualeant recta, uera, honesta consilia. non est credibile quae sit perfidia in istis principibus, ut uolunt esse et ut essent si quicquam haberent fidei. senseram, noram inductus, relictus, proiectus ab iis. tamen hoc eram animo ut cum iis in re publica consentirem. iidem erant qui fuerant. uix aliquando te auctore resipiui.  Dices ea te[nuisse] suasisse quae facerem, non etiam ut scriberem. ego mehercule mihi necessitatem uolui imponere huius nouae coniunctionis ne qua mihi lice&lt;re&gt;t &lt;re&gt;labi ad illos qui etiam tum cum misereri mei debent non desinunt inuidere. sed tamen modici fuimus ἀποθεώσει, ut scrips&lt;eram&gt;. erimus uberiores, si et ille libenter accipiet et hi subringentur qui uillam me moleste ferunt habere quae Catuli fuerat, a Vettio me emisse non cogitant, qui domum negant oportuisse me  aedificare, uendere aiunt oportere. sed quid ad hoc si, quibus sententiis dixi quod et&lt;iam&gt; ipsi probarent, laetati sunt tamen me contra Pompei uoluntatem dixisse? finis sit. quoniam qui nihil possunt ii me nolunt amare, demus operam ut ab iis qui possunt diligamur. dices 'uellem iam pridem'. scio te uoluisse et me asinum germanum fuisse. sed iam tempus est me ipsum a me amari, quando ab illis nullo modo possum.  Domum meam quod crebro inuisis est mihi ualde gratum. uiaticam Crassipes praeripit. tu 'de uia recta in hortos?' uidetur commodius. ad te postridie scilicet; quid enim tua? sed uiderimus.  Bibliothecam mihi tui pinxerunt cum structione et sittybis. eos uelim laudes.</paragraph></page><page id="78"><paragraph>c .  xiu Kal .  Apr .   55  in Cumano CICERO ATTICO SAL. De Lentulo scilicet sic fero ut debeo. uirum bonum et magnum hominem et in summa magnitudine animi multa humanitate temperatum perdidimus, nosque malo solacio sed non nullo tamen consolamur quod ipsius uicem minime dolemus, non ut Saufeius et uestri, sed mehercule quia sic amabat patriam ut mihi aliquo deorum beneficio uideatur ex eius incendio ereptus.  nam quid foedius nostra uita, praecipue mea? nam tu quidem, etsi es natura πολιτικός, tamen nullam habes propriam seruitutem, communi †fueris non ne†. ego uero, qui, si loquor de re publica quod oportet, insanus, si quod opus est seruus existimor, si taceo, oppressus et captus, quo dolore esse debeo? quo sum scilicet, hoc etiam acriore quod &lt;ne&gt; dolere quidem possum ut non in te ingratus uidear. quid si cessare libeat et in oti portum confugere? nequiquam, immo etiam in bellum et in castra. ergo erimus ὀπαδοὶ qui ταγοὶ esse noluimus? sic faciendum est; tibi enim ipsi, cui utinam semper paruissem, sic uideo placere. reliquum est 'Σπάρταν ἔλαχες, ταύταν κόσμει'. non mehercule possum et Philoxeno ignosco qui reduci in carcerem maluit. uerum tamen id ipsum mecum in his locis commentor ut ista [im]probem, idque tu cum una erimus confirmabis. a te litteras crebro ad me scribi uideo, sed omnis uno tempore accepi. quae res etiam auxit dolorem meum. casu enim trinas ante legeram quibus meliuscule Lentulo esse scriptum erat. ecce quartae fulmen! sed ille, ut scripsi, non miser, nos uero ferrei.  Quod me admones ut scribam illa Hortensiana, in alia incidi, non immemor istius mandati tui, sed mehercule incipiendo refugi ne qui uideor stulte illius amici [non] intemperiem tulisse rursus stulte iniuriam illius faciam illustrem si quid scripsero, et  simul ne βαθύτης mea, quae in agendo apparuit, in scribendo sit occultior et aliquid satisfactio leuitatis habere uideatur. sed uiderimus. tu modo quam saepissime ad me aliquid.  Epistulam Lucceio quam misi, qua meas res ut scribat rogo, fac ut ab eo sumas (ualde bella est) eumque ut adproperet adhorteris, et quod mihi se ita facturum rescripsit agas gratias, domum nostram quoad poteris inuisas, Vestorio aliquid significes. ualde enim est in me liberalis.</paragraph></page><page id="79"><paragraph>c .  Id .  Apr .   56  in Arpinati CICERO ATTICO SAL. Nihil εὐκαιρότερον epistula tua, quae me sollicitum de Quinto nostro, puero optimo, ualde leuauit. uenerat horis duabus ante Chaerippus, mera monstra nuntiarat.  De Apollonio quod scribis, qui illi di irati, homini Graeco qui conturbat atque idem putat sibi licere quod equitibus  Romanis! nam Terentius suo iure. de Metello, 'οὐχ ὁσίη φθιμένοισιν', sed tamen multis annis ciuis nemo erat mortuus cui equidem. . . . tibi nummi meo periculo sint. quid enim uereris? quemcumque heredem fecit, nisi Publium fecit, †uerum fecit non improbi quemquam† fuit ipse. quare in hoc thecam nummariam non retexeris, in aliis eris cautior.  Mea mandata de domo curabis, praesidia locabis, Milonem admonebis. Arpinatium fremitus est incredibilis de Laterio. quid quaeris? equidem dolui. 'ὁ δὲ οὐκ ἐμπάζετο μύθων.'  Quid superest? etiam. puerum Ciceronem curabis et amabis, ut facis.</paragraph></page><page id="80"><paragraph>c .  xi Kal .  Quint .(?)   56  Anti CICERO ATTICO SAL. Multa me in epistula tua delectarunt, sed nihil magis quam patina tyrotarichi. nam de raudusculo quod scribis, 'μήπω μέγ’ εἴπῃς πρὶν τελευτήσαντ’ ἴδῃς'.  Aedificati tibi in agris nihil reperio. in oppido est quiddam de quo est dubium sitne uenale, ac proximum quidem nostris aedibus. hoc scito, Antium Buthrotum esse Romae ut Corcyrae illud tuum. nihil quietius, nihil alsius, nihil amoenius. †ειμηισητω† φίλος &lt;οἶ&gt;κος. postea uero quam Tyrannio mihi libros disposuit, mens addita uidetur meis aedibus. qua quidem in re mirifica opera Dionysi et Menophili tui fuit. nihil uenustius quam illa tua pegmata, postquam sittybae libros illustrarunt. uale.  Et scribas mihi uelim de gladiatoribus, sed ita bene si rem gerunt; non quaero male si se gesserunt. </paragraph></page><page id="81"><paragraph>c .  xiu Kal .  Dec .(?)   56  Anti uel in Tusculano &lt;CICERO ATTICO SAL.&gt; Apellas uix discesserat, cum epistula. quid ais? putasne fore ut legem non ferat? dic, oro te, clarius; uix enim mihi exaudisse uideor. uerum statim fac ut sciam, si modo tibi est commodum. ludis quidem quoniam dies est additus, eo etiam melius hic eum diem cum Dionysio conteremus.  De Trebonio, prorsus tibi adsentior. de Domitio, 'σύκῳ, μὰ τὴν Δήμητρα, σῦκον οὐδὲ ἓν οὕτως ὅμοιον γέγονεν' quam est ista περίστασις nostrae, uel quod ab iisdem uel quod praeter opinionem uel quod uiri boni nusquam; unum dissimile, quod huic merito. nam de ipso casu nescio an illud melius. quid enim hoc miserius quam eum qui tot annos quot habet designatus consul fuerit fieri consulem non posse, praesertim cum aut solus aut certe non plus quam cum altero petat? si uero id est, quod nescio an sit, ut non minus longas iam in codicillorum fastis futurorum consulum paginulas habeant quam factorum, quid illo miserius nisi res publica, in qua ne speratur quidem melius quicquam?  De Natta ex tuis primum sciui litteris. oderam hominem.  de poëmate quod quaeris, quid si cupiat effugere? quid? sinam? de Fabio Lusco quod eram exorsus, homo peramans nostri semper fuit nec mihi umquam odio. satis enim acutus et permodestus ac bonae frugi. eum, quia non uidebam, abesse putabam: audiui ex Gauio hoc Firmano Romae esse hominem et fuisse adsiduum. percussit animum. dices 'tantulane causa?' permulta ad me detulerat non dubia de Firmanis fratribus. quid sit quod se a me remou&lt;er&gt;it, si modo remouit, ignoro.  De eo quod me mones, ut et πολιτικῶς me geram et τὴν ἔσω γραμμὴν teneam, ita faciam. sed opus est maiore prudentia, quam a te, ut soleo, petam. tu uelim ex Fabio, si quem habes aditum, odorere et istum conuiuam tuum degustes et ad me de his rebus et de omnibus cottidie scribas. ubi nihil erit quod scribas, id ipsum scribito. cura ut ualeas.</paragraph></page><page id="82"><paragraph>iu Kal .  Mai .   55   ( § 2)  Neapoli CICERO ATTICO SAL. Sane uelim scire num censum impediant tribuni diebus uitiandis (est enim hic rumor) totaque de censura quid agant, quid cogitent. nos hic cum Pompeio fuimus. multum mecum de re publica, sane sibi displicens, ut loquebatur (sic est enim in hoc homine dicendum), Syriam spernens, Hispaniam iactans, hic quoque ut loquebatur—et opinor, usquequaque, de hoc cum dicemus, sit hoc quasi 'καὶ τόδε Φωκυλίδου'. tibi etiam gratias agebat quod signa componenda suscepisses; in nos uero suauissime hercule &lt;est&gt; effusus. uenit etiam ad me in Cumanum a. d.  ui . nihil minus uelle mihi uisus est quam Messallam consulatum petere. de quo ipso si quid scis uelim scire.  Quod Lucceio scribis te nostram gloriam commendaturum et aedificium nostrum quod crebro inuisis, gratum. Quintus frater ad me scripsit se, quoniam Ciceronem suauissimum tecum haberes, ad te Non. Mai. uenturum. ego me de Cumano moui a. d.  u  Kal. Mai. eo die Neapoli apud Paetum. a. d.  iiii Kal. Mai. iens in Pompeianum bene mane haec scripsi. </paragraph></page><page id="83"><paragraph>ix Kal .  Mai .   55   ( § 2)  in Cumano &lt;CICERO ATTICO SAL.&gt; Puteolis magnus est rumor [et] Ptolemaeum esse in regno. si quid habes certius, uelim scire. ego hic pascor bibliotheca Fausti. fortasse tu putabas his rebus Puteolanis et Lucrinensibus. ne ista quidem desunt, sed mehercule &lt;ut&gt; a ceteris oblectationibus deseror et uoluptat&lt;ibus cum propter aetatem t&gt;um propter rem publicam, sic litteris sustentor et recreor maloque in illa tua sedecula quam habes sub imagine Aristotelis sedere quam in istorum sella curuli tecumque apud te ambulare quam cum eo quocum uideo esse ambulandum. sed de illa ambulatione fors uiderit aut si quis est qui curet deus. nostram ambulationem et Laconicum eaque quae circa sunt uelim quo&lt;ad&gt; poteris inuisas et urgeas Philotimum ut properet, ut possim tibi aliquid in eo genere respondere.   Pompeius in Cumanum Parilibus uenit. misit ad me statim qui salutem nuntiaret. ad eum postridie mane uadebam cum haec scripsi.</paragraph></page><page id="84"><paragraph>u Kal .  Quint .   55   ( § 1)  in Tusculano (?) CICERO ATTICO SAL. Delectarunt me epistulae tuae quas accepi uno tempore duas a. d.  u  Kal. perge reliqua. gestio scire ista omnia. etiam illud cuius modi sit uelim perspicias; potes a Demetrio. dixit mihi Pompeius Crassum a se in Albano exspectari a. d.  iiii  Kal.; is cum uenisset, Romam esse statim uenturos ut rationes cum publicanis putarent. quaesiui gladiatoribusne. respondit ante quam inducerentur. id cuius modi sit aut nunc, si scies, aut cum is Romam uenerit ad me mittas uelim.  Nos hic uoramus litteras cum homine mirifico (ita mehercule sentio) Dionysio, qui te omnisque uos salutat. 'οὐδὲν γλυκύτερον ἢ πάντ’ εἰδέναι'. qua re ut homini curioso ita perscribe ad me quid primus dies, quid secundus, quid censores, quid Appius, quid illa populi Appuleia; denique etiam quid a te fiat ad me uelim scribas. non enim, ut uere loquamur, tam rebus nouis quam tuis litteris delector. ego mecum praeter Dionysium eduxi neminem nec metuo tamen ne mihi sermo desit; ab isto &lt;tanto&gt;pere delector. tu Lucceio nostrum librum dabis. Demetri Magnetis tibi mitto statim, ut sit qui a te mihi epistulam referat. </paragraph></page><page id="85"><paragraph>ex .  Iun .(?)   56  Anti CICERO ATTICO SAL. Egnatius Romae est, sed ego cum eo de re †Halimeti† uehementer Anti egi. grauiter se acturum cum Aquilio confirmauit. uidebis ergo hominem si uoles. Macroni uix uideor praesto esse. Idibus enim auctionem Larini uideo et biduum praeterea. id tu, quoniam Macronem tanti facis, ignoscas mihi uelim. sed si me diligis, postridie Kal. cena apud me cum P[et]ilia. prorsus id facies. Kalendis cogito in hortis Crassipedis quasi in  deuersorio cenare; facio fraudem senatus consulto. inde domum cenatus, ut sim mane praesto Miloni. ibi te igitur uidebo; et praemonebo. domus te nostra tota salutat.</paragraph></page><page id="86"><paragraph>xui uel xu Kal .  Dec .   55   ( § 1)  in Tusculano CICERO ATTICO SAL. Nos in Tusculanum uenisse a. d.  xuii  Kal. Dec. uideo te scire. ibi nobis Dionysius praesto fuit. Romae a. d.  xiii  Kal. uolumus esse. quod dico 'uolumus', immo uero cogimur. Milonis nuptiae. comitiorum non nulla opinio est. ego, etsi * * * , &lt;pro re&gt; nata afuisse me in altercationibus quas in senatu factas audio fero non moleste. nam aut defendissem quod non placeret aut defuissem cui non oporteret. sed mehercule uelim res istas et praesentem statum rei publicae et quo animo consules ferant hunc σκυλμὸν scribas ad me quantum pote. ualde sum ὀξύπεινος et, si quaeris, omnia mihi sunt suspecta. Crassum quidem nostrum minore dignitate aiunt profectum paludatum quam olim aequalem eius L. Paulum, item iterum consulem. o hominem nequam!  De libris oratoriis factum est a me diligenter. diu multumque in manibus fuerunt. describas licet. illud etiam te rogo, τὴν παροῦσαν κατάστασιν τυπωδῶς, ne istuc hospes ueniam. </paragraph></page><page id="87"><paragraph>med .  Mai .   54  in Cumano uel Pompeiano CICERO ATTICO SAL. Vestorius noster me per litteras fecit certiorem te Roma a. d.  ui Id. Mai. putare profectum esse tardius quam dixeras quod minus ualuisses. si iam melius uales, uehementer gaudeo. uelim domum ad te scribas ut mihi tui libri pateant non secus ac si ipse adesses, cum ceteri tum Varronis. est enim mihi utendum quibusdam rebus ex his libris ad eos quos in manibus habeo; quos, ut spero, tibi ualde probabo.  Tu uelim, si quid noui forte habes, maxime a Quinto fratre, deinde a C. Caesare, et si quid noui forte de comitiis, de re publica (soles enim tu haec festiue odorari), scribas ad me; si nihil habebis, tamen scribas aliquid. numquam enim mihi tua epistula aut intempestiua aut loquax uisa est. maxime autem rogo rebus tuis totoque itinere &lt;feliciter ex&gt; sententiaque confecto nos quam primum reuisas. Dionysium iube saluere. cura ut ualeas.</paragraph></page><page id="88"><paragraph>ui Kal .  Sext .   54   ( § 8)  Romae CICERO ATTICO SAL. De Eutychide gratum, qui uetere praenomine nouo nomine T. erit Caecilius, ut est ex me et ex te iunctus Dionysius M. Pomponius. ualde mehercule mihi gratum est Eutychidem tua erga me beneuolentia cognosse suam illam in meo dolore συμπάθειαν neque tum mihi obscuram neque post ingratam fuisse.  Iter Asiaticum tuum puto tibi suscipiendum fuisse. numquam enim tu sine iustissima causa tam longe a tot tuis et hominibus et rebus carissimis et suauissimis abesse uoluisses. sed humanitatem tuam amoremque in tuos reditus celeritas declarabit. sed uereor ne lepore suo detineat diutius praetor Clodius et homo pereruditus, ut aiunt, et nunc quidem deditus Graecis litteris Pituanius. sed si uis homo esse, recipe te ad nos ad quod tempus confirmasti. cum illis tamen cum salui uenerint Romae uiuere licebit.  Auere te scribis accipere aliquid a me litterarum. dedi, ac multis quidem de rebus ἡμερολεγδὸν perscripta omnia; sed, ut conicio, quoniam mihi non uideris in Epiro diu fuisse, redditas tibi non arbitror. genus autem mearum ad te quidem litterarum eius modi fere est ut non libeat cuiquam dare nisi de quo exploratum sit tibi eum redditurum.  Nunc Romanas res accipe. a. d.  iii &lt; i &gt; Non. Quint. Sufenas et Cato absoluti, Procilius condemnatus. ex quo intellectum est  τρισαρειοπαγίτας ambitum, comitia, interregnum, maiestatem, totam denique rem publicam flocci non facere, patrem familias domi suae occidi nolle, neque tamen id ipsum abunde; nam absoluerunt  xxii , condemnarunt  xxuiii . Publius sane diserto epilogo &lt;la&gt;crim[in]ans mentis iudicum mouerat. Hortalus in ea causa fuit cuius modi solet. nos uerbum nullum; uerita est enim pusilla, quae nunc laborat, ne animum Publi offenderet.  His rebus actis Reatini me ad sua Τέμπη duxerunt ut agerem causam contra Interamnatis apud consules et decem legatos, qua lacus Velinus a M'. Curio emissus interciso monte in Nar&lt;em&gt; defluit; ex quo est illa siccata et umida tamen modice Rosea. uixi cum Axio; quin etiam me ad Septem Aquas duxit.  Redii Romam Fontei causa a. d.  uii  Id. Quint. ueni spectatum, primum magno et aequabili plausu—sed hoc ne curaris, ego ineptus qui scripserim. deinde Antiphonti operam. is erat ante manu missus quam productus. ne diutius pendeas, palmam tulit. sed nihil tam pusillum, nihil tam sine uoce, nihil tam . . . uerum haec tu tecum habeto. in Andromacha tamen maior fuit quam Astyanax, in ceteris parem habuit neminem. quaeris nunc de Arbuscula. ualde placuit. ludi magnifici et grati; uenatio in aliud tempus dilata.  Sequere nunc me in campum. ardet ambitus. 'σῆμα δέ τοι ἐρέω': faenus ex triente Id. Quint. factum erat bessibus. dices  'istuc quidem non moleste fero.' o uirum! o ciuem! Memmium Caesaris omnes opes confirmant. cum eo Domitium consules iunxerunt, qua pactione epistulae committere non audeo. Pompeius fremit, queritur, Scauro studet; sed utrum fronte an mente dubitatur. ἐξοχὴ in nullo est; pecunia omnium dignitatem exaequat. Messalla languet, non quo aut animus desit aut amici, sed coitio consulum &lt;et&gt; Pompeius obsunt. ea comitia puto fore ut ducantur. tribunicii candidati iurarunt se arbitrio Catonis petituros. apud eum HS quingena deposuerunt ut, qui a Catone damnatus esset, id perderet et competitoribus tribueretur.  Haec ego pridie scribebam quam comitia fore putabantur. sed ad te  u  Kal. Sext., si facta erunt et tabellarius non erit profectus, tota comitia perscribam. quae si, ut putantur, gratuita fuerint, plus unus Cato potuerit quam &lt;omnes leges&gt; omnesque iudices.  Messius defendebatur a nobis de legatione reuocatus; nam eum Caesari legarat Appius. Seruilius edixit ut adesset. tribus habet Pomptinam, Velinam, Maeciam. pugnatur acriter; agitur tamen satis. deinde me expedio ad Drusum, inde ad Scaurum. parantur orationibus indices gloriosi. fortasse accedent etiam consules designati. in quibus si Scaurus non fuerit, in hoc iudicio ualde laborabit.   Ex Quinti fratris litteris suspicor iam eum esse in Britannia. suspenso animo exspecto quid agat. illud quidem sumus adepti, quod multis et magnis indiciis possumus iudicare, nos Caesari et carissimos et iucundissimos esse. Dionysium uelim saluere iubeas et eum roges ut te hortetur quam primum uenias, ut possit Ciceronem meum atque etiam me ipsum erudire.</paragraph></page><page id="89"><paragraph>c .  Kal .  Quint .   54 CICERO ATTICO SAL. Occupationum mearum uel hoc signum erit quod epistula librari manu est. de epistularum frequentia te nihil accuso, sed pleraeque tantum modo mihi nuntiabant ubi esses quod erant abs te, uel etiam significabant recte esse. quo in genere maxime  delectarunt duae fere eodem tempore abs te Buthroto datae; scire enim uolebam te commode nauigasse. sed haec epistularum frequentia non tam ubertate sua quam crebritate delectauit: illa fuit grauis et plena rerum quam mihi M. Paccius, hospes tuus, reddidit. ad eam rescribam igitur, et hoc quidem primum. Paccio et uerbis et re ostendi quid tua commendatio ponderis haberet. itaque in intimis est meis, cum antea notus non fuisset.  Nunc pergam ad cetera. Varro, de quo ad me scribis, includetur in aliquem locum, si modo erit locus. sed nosti genus dialogorum meorum. ut in oratoriis, quos tu in caelum fers, non potuit mentio fieri cuiusquam ab iis qui disputant nisi eius qui illis notus aut auditus esset, &lt;ita&gt; hanc ego de re publica quam institui disputationem in Africani personam et Phili et Laeli &lt;et&gt; Manili contuli. adiunxi adulescentis Q. Tuberonem, P. Rutilium, duo Laeli generos, Scaeuolam et Fannium. itaque cogitabam, quoniam in singulis libris utor prohoemiis ut Aristoteles in iis quos ἐξωτερικοὺς uocat, aliquid efficere ut non sine causa istum appellarem, id quod intellego tibi placere. utinam modo conata efficere possim! rem enim, quod te non fugit, magnam complexus sum et plurimi oti, quo ego maxime egeo.  Quod in iis libris quos laudas personam desideras Scaeuolae, non eam temere dimoui, sed feci idem quod in πολιτείᾳ deus ille noster Plato. cum in Piraeum Socrates uenisset ad Cephalum, locupletem et festiuum senem, quoad primus ille sermo  habe[re]tur, adest in disputando senex; deinde, cum ipse quoque commodissime locutus esset, ad rem diuinam dicit se uelle discedere neque postea reuertitur. credo Platonem uix putasse satis consonum fore si hominem id aetatis in tam longo sermone diutius retinuisset. multo ego magis hoc mihi cauendum putaui in Scaeuola, qui et aetate et ualetudine erat ea qua esse meministi et iis honoribus ut uix satis decorum uideretur eum pluris dies esse in Crassi Tusculano. et erat primi libri sermo non alienus a Scaeuolae studiis; reliqui libri τεχνολογίαν habent, ut scis. huic ioculatorem senem illum, ut noras, interesse sane nolui.  De re Piliae quod scribis, erit mihi curae. etenim est luculenta res Aureliani, ut scribis, indiciis, et in eo me etiam Tulliae meae uenditabo. Vestorio non desum; gratum enim tibi id esse intellego et ut ille intellegat curo. sed scis qui; cum habeat duo facilis, nihil difficilius.  Nunc ad ea &lt;quae&gt; quaeris de C. Catone. lege Iunia et Licinia scis absolutum; Fufia ego tibi nuntio absolutum iri, neque patronis suis tam libentibus quam accusatoribus. is tamen et mecum et cum Milone in gratiam rediit. Drusus reus est factus a Lucretio. iudicibus reiciendis &lt;dies&gt; a. d.  u  Non. Quint. de Procilio rumores non boni; sed iudicia nosti. Hirrus cum Domitio in gratia est. senatus consultum quod hi consules  de prouinciis fecerunt, 'quicumque posthac . . . ', non mihi uidetur esse ualiturum.  De Messalla quod quaeris, quid scribam nescio. numquam ego uidi tam paris candidatos. Messallae copias nosti. Scaurum Triarius reum fecit. si quaeris, nulla est magnopere commota συμπάθεια, sed tamen habet aedilitas eius memoriam non ingratam et est pondus apud rusticos in patris memoria. reliqui duo plebeii sic exaequantur [ut] Domitius ut ualeat amicis, adiuuetur tamen non gratissimo munere, Memmius Caesaris commendetur militibus, Pompei gratia nitatur. quibus si non ualuerit, putant fore aliquem qui comitia in aduentum Caesaris detrudat, Catone praesertim absoluto.  Paccianae epistulae respondi; cognosce cetera. ex fratris litteris incredibilia quaedam de Caesaris in me amore cognoui, eaque sunt ipsius Caesaris uberrimis litteris confirmata. Britannici belli exitus exspectatur; constat enim aditus insulae esse muratos mirificis molibus. etiam illud iam cognitum est, neque argenti scrupulum esse ullum in illa insula neque ullam spem praedae nisi ex mancipiis; ex quibus nullos puto te litteris aut musicis eruditos exspectare.  Paulus in medio foro basilicam iam paene texerat isdem antiquis columnis. illam autem quam locauit facit magnificentissimam. quid quaeris? nihil gratius illo monumento, nihil gloriosius. itaque Caesaris amici, me dico et Oppium dirumparis licet, &lt;in&gt; monumentum illud quod tu tollere laudibus  solebas, ut forum laxaremus et usque ad atrium Libertatis explicaremus, contempsimus sescenties sestertium; cum priuatis non poterat transigi minore pecunia. efficiemus rem gloriosissimam. nam in campo Martio saepta tributis comitiis marmorea sumus et tecta facturi eaque cingemus excelsa porticu ut mille passuum conficiatur. simul adiungetur huic operi uilla etiam publica. dices 'quid mihi hoc monumentum proderit?' at quid id laboramus? &lt;habes&gt; res Romanas. non enim te puto de lustro, quod iam desperatum est, aut de iudiciis quae lege Clodia fiunt quaerere.  Nunc te obiurgari patere, si iure. scribis enim in ea epistula quam C. Decimius mihi reddidit Buthroto datam in Asiam tibi eundum esse te arbitrari. mihi mehercule nihil uidebatur esse in quo tantulum interesset utrum per procuratores ageres an per te ipsum ut a nobis totiens et tam longe abesses. sed haec mallem integra re tecum egisse; profecto enim aliquid egissem. nunc reprimam susceptam obiurgationem. hoc quod dixi tantum utinam ualeat ad celeritatem reditus tui!  Ego ad te propterea minus saepe scribo quod certum non habeo ubi sis aut ubi futurus sis; huic tamen nescio cui, quod uidebatur is te uisurus esse, putaui dandas esse litteras. tu quoniam iturum te in Asiam esse putas, ad quae tempora te exspectemus facias me certiorem uelim, et de Eutychide quid egeris. </paragraph></page><page id="90"><paragraph>Kal .  Oct .   54   ( § 4) CICERO ATTICO SAL. Puto te existimare me non oblitum consuetudinis et instituti mei rarius ad te scribere quam solebam; sed cum loca et itinera tua nihil habere certi uideo, neque in Epirum neque Athenas neque in Asiam neque cuiquam nisi ad te ipsum proficiscenti dedi litteras. neque enim &lt;eae&gt; sunt epistulae nostrae quae si perlatae non sint nihil ea res nos offensura sit; quae tantum habent mysteriorum ut eas ne librariis quidem fere committamus ne quid quo excidat.  Consules flagrant infamia quod C. Memmius candidatus pactionem in senatu recitauit quam ipse &lt;et&gt; suus competitor Domitius cum consulibus fecisset, uti ambo HS &lt;³⁰ xxxx &gt;³⁰ consulibus darent, si essent ipsi consules facti, nisi tris augures dedissent qui se adfuisse dicerent cum lex curiata ferretur quae lata non esset, et duo consularis qui se dicerent in ornandis prouinciis consularibus scribendo adfuisse cum omnino ne senatus quidem  fuisset. haec pactio non uerbis sed nominibus et perscriptionibus multorum &lt;per&gt; tabulas cum esse facta diceretur prolata a Memmio est nominibus inductis auctore Pompeio. hic Appius erat idem; nihil sane iacturae. corruerat alter et plane, inquam, iacebat. Memmius autem dirempta coitione inuito Caluino plane refrixerat et eo magis nunc quod iam intellegebamus enuntiationem illam Memmi ualde Caesari displicere. Messalla noster et eius Domitius competitor liberalis in populo ualde fuit. nihil gratius. certi erant consules. at senatus decernit ut tacitum iudicium ante comitia fieret ab iis consiliis †quae erant omnibus sortita† in singulos candidatus. magnus timor candidatorum. sed quidam iudices, in his Opimius, Veiento, Rantius, tribunos pl. appellarunt ne iniussu populi iudicarent. res ce&lt;ci&gt;dit. comitia dilata ex senatus consulto dum lex de tacito iudicio ferretur. uenit legi dies. Terentius intercessit. consules, qui illud leui bracchio egissent, rem ad senatum detulerunt. hic Abdera, non tacente me. dices 'tamen tu non quiescis?' ignosce, uix possum. uerum tamen quid tam ridiculum? senatus decreuerat ne prius comitia haberentur quam lex lata esset; &lt;si&gt; quis intercessisset, res integra referretur. coepta ferri leuiter, intercessum non inuitis, res ad senatum. 'de ea re ita censuerunt, comitia primo quoque tempore haberi. c.'   Scaurus, qui erat paucis diebus illis absolutus, cum ego partem eius ornatissime defendissem, obnuntiationibus per Scaeuolam interpositis singulis diebus usque ad pr. Kal. Oct., quo ego haec die scripsi, sublatis, populo tributim domi suae satis fecerat. sed tamen, etsi uberior liberalitas huius, gratior esse uidebatur eorum qui occuparant. cuperem uultum uidere tuum cum haec legeres; nam profecto spem habes nullam haec negotia multarum nundinarum fore. sed senatus hodie erat futurus, id est Kal. Oct.; iam enim luciscit. ibi loque[re]tur praeter Ateium et Fauonium libere nemo; nam Cato aegrotat. de me nihil timueris; sed tamen promitto nihil.  Quid quaeris aliud? iudicia, credo. Drusus, Scaurus non fecisse uidentur. tres candidati rei fore putabantur, Domitius a Memmio, Messalla a Q. Pompeio Rufo, Scaurus a Triario aut a L. Caesare. 'quid poteris' inquies 'pro iis dicere?' ne uiuam &lt;si&gt; scio; in illis quidem tribus libris quos tu dilaudas nihil reperio.</paragraph></page><page id="91"><paragraph>ix Kal iu Non Nou  54( § 4,5) &lt;CICERO ATTICO SAL.&gt; * * * nunc, ut opinionem habeas †rerum†, ferendum est. quaeris ego me ut gesserim. constanter et libere. 'ille' inquies 'ut ferebat?' humaniter, meaeque dignitatis, quoad mihi satis factum esset, habendam sibi rationem putabat. quo modo ergo  absolutus? omnino πρῷρα πρύμνα accusatorum incredibilis infantia, id est L. Lentuli L. f., quem fremunt omnes praeuaricatum, deinde Pompei mira contentio, iudicum sordes. ac tamen  xxxii  condemnarunt,  xxxuiii  absoluerunt. iudicia reliqua impendent. nondum est plane expeditus.  Dices 'tu ergo haec quo modo fers?' belle mehercule et in eo me ualde amo. amisimus, mi Pomponi, omnem non modo sucum ac sanguinem sed etiam colorem et speciem pristinam ciuitatis. nulla est res publica quae delectet, in qua acquiescam. 'idne igitur' inquies 'facile fers?' id ipsum. recordor enim quam bella paulisper nobis gubernantibus ciuitas fuerit, quae mihi gratia relata sit. nullus dolor me angit unum omnia posse; dirumpuntur ii qui me aliquid posse doluerunt. multa mihi dant solacia, nec tamen ego de meo statu demigro, quaeque uita maxime est ad naturam ad eam me refero, ad litteras et studia nostra. dicendi laborem delectatione oratoria consolor. domus me et rura nostra delectant. non recordor unde ceciderim sed unde surrexerim. fratrem mecum et te si habebo, per me isti pedibus trahantur; uobis ἐμφιλοσοφῆσαι possum. locus ille animi nostri stomachus ubi habitabat olim concalluit. priuata modo et domestica nos delectent, miram securitatem uidebis; cuius plurimae mehercule partes sunt in tuo reditu. nemo enim in terris est mihi tam consentientibus sensibus.   Sed accipe alia. res fluit ad interregnum et est non nullus odor dictaturae, sermo quidem multus; qui etiam Gabinium apud timidos iudices adiuuit. candidati consulares omnes rei ambitus. accedit etiam Gabinius, quem P. Sulla, non dubitans quin foris esset, postularat, contra dicente et nihil obtinente Torquato. sed omnes absoluentur, nec posthac quisquam damnabitur nisi qui hominem occiderit. hoc tamen agitur seuerius, itaque indicia calent. M. Fuluius Nobilior condemnatus est; multi alii urbani ne respondent quidem.  Quid aliud noui? etiam. absoluto Gabinio stomachantes alii iudices hora post Antiochum Gabinium nescio quem &lt;e&gt; Sopolidis pictoribus libertum, accensum Gabini, lege Papia condemnarunt. itaque dixit statim †res p. lege maiestatis ουσοιμρισαμαφιηι†. Pomptinus uult a. d.  iiii  Non. Nou. triumphare. huic obuiam Cato et Seruilius praetor&lt;es&gt; ad portam et Q. Mucius tribunus. negant enim latum de imperio, et est latum hercule insulse. sed erit cum Pomptino Appius consul. Cato tamen adfirmat se uiuo illum non triumphaturum. id ego puto ut multa eiusdem ad nihil&lt;um&gt; recasurum. Appius sine lege suo sumptu in Ciliciam cogitat.  A Quinto fratre et a Caesare accepi a. d.  uiiii  Kal. Nou. litteras datas a litoribus Britanniae proximae a. d.  ui  Kal. Oct. confecta Britannia, obsidibus acceptis, nulla praeda, imperata tamen pecunia exercitum e Britannia reportabant. Q. Pilius erat iam ad Caesarem profectus. tu, si aut amor in te est  nostri ac tuorum aut ulla ueritas, aut si etiam sapis ac frui tuis commodis cogitas, aduentare et prope adesse iam debes. non mehercule aequo animo te careo; te autem quid mirum, qui Dionysium tanto opere desiderem? quem quidem abs te, cum dies uenerit, et ego et Cicero meus flagitabit. abs te proximas litteras habebam Epheso a. d.  u  Id. Sext. datas.</paragraph></page><page id="92"><paragraph>ex .  Nou .   54 CICERO ATTICO SAL. O exspectatas mihi tuas litteras! o gratum aduentum! o constantiam promissi et fidem miram! o nauigationem amandam! quam mehercule ego ualde timebam recordans superioris tuae transmissionis δέρρεις. sed, nisi fallor, citius te quam scribis uidebo. credo enim te putasse tuas mulieres in Apulia esse; quod cum secus erit quid te Apulia moretur? an Vestorio dandi sunt dies et ille Latinus Ἀττικισμὸς ex interuallo regustandus? quin tu huc aduolas et inuisis illius nostrae rei publicae germanae puta&lt;mina&gt;? uide nummos ante comitia tributim uno loco diuisos palam, uide absolutum Gabinium, olface dictaturam, fruere iustitio et omnium rerum licentia, perspice aequitatem animi mei et ludum et contemptionem Selicianae unciae et mehercule cum Caesare suauissimam coniunctionem;  haec enim me una ex hoc naufragio tabula delectat. qui quidem Quintum meum tuumque, di boni, quem ad modum tractat honore, dignitate, gratia! non secus ac si ego essem imperator. hibernam legionem eligendi optio delata commodum, ut ad me Quintus scribit. hunc tu non ames? quem igitur istorum?  Sed heus tu, scripseramne tibi me esse legatum Pompeio et extra urbem quidem fore ex Id. Ian.? uisum est hoc mihi ad multa quadrare. sed quid plura? coram, opinor, reliqua, ut tu tamen aliquid exspectes. Dionysio plurimam salutem; cui quidem ego non modo seruaui sed etiam aedificaui locum. quid quaeris? ad summam laetitiam meam quam ex tuo reditu capio magnus illius aduentus cumulus accedit. quo die [ad me] uenies, tu, si me amas, apud me cum tuis maneas. </paragraph></page><page id="93"><paragraph>iii aut prid .  Non .  Mai .   51  Minturnis CICERO ATTICO SAL. Ego uero et tuum in discessu uidi animum et meo sum ipse testis; quo magis erit tibi uidendum ne quid noui decernatur, ut hoc nostrum desiderium ne plus sit annuum.  De Annio Saturnino, curasti probe. de satis dando uero, te rogo, quoad eris Romae, tu ut satis des; et sunt aliquot satisdationes secundum mancipium, ueluti Mennianorum praediorum uel Atilianorum. de Oppio, factum est &lt;ut&gt; uolui, et maxime quo&lt;d de&gt;  dccc  aperuisti; quae quidem ego utique uel uersura facta solui uolo, ne extrema exactio nostrorum nominum exspectetur.  Nunc uenio ad transuersum illum extremae epistulae tuae uersiculum in quo me admones de sorore. quae res se sic habet: ut ueni in Arpinas, cum ad me frater uenisset, in primis nobis sermo isque multus de te fuit; ex quo ego ueni ad ea quae fueramus ego et tu inter nos de sorore in Tusculano locuti. nihil tam uidi mite, nihil tam placatum quam tum meus frater erat in sororem tuam, ut, etiam si qua fuerat ex ratione sumpta offensio, non appareret. ille sic dies. postridie ex Arpinati profecti sumus. ut in Arcano Quintus maneret dies fecit; ego Aquini, sed prandimus in Arcano (nosti hunc fundum). quo ut uenimus, humanissime Quintus 'Pomponia' inquit, 'tu inuita mulieres, ego uero adsciuero pueros'. nihil potuit, mihi quidem ut uisum est, dulcius, idque cum uerbis tum etiam animo ac uultu. at illa audientibus nobis 'ego ipsa sum' inquit 'hic hospita'; id autem ex eo, ut opinor, quod  antecesserat Statius ut prandium nobis uideret. tum Quintus 'en' inquit mihi, 'haec ego patior cottidie'. dices 'quid, quaeso, istuc erat?' magnum; itaque me ipsum commouerat; sic absurde et aspere uerbis uultuque responderat. dissimulaui dolens. discubuimus omnes praeter illam, cui tamen Quintus de mensa misit; illa reiecit. quid multa? nihil meo fratre lenius, nihil asperius tua sorore mihi uisum est; et multa praetereo quae tum mihi maiori stomacho quam ipsi Quinto fuerunt. ego inde Aquinum. Quintus in Arcano remansit et Aquinum ad me postridie mane uenit mihique narrauit nec secum illam dormire uoluisse et cum discessura esset fuisse eius modi qualem ego uidissem. quid quaeris? uel ipsi hoc dicas licet, humanitatem ei meo iudicio illo die defuisse. haec ad te scripsi, fortasse pluribus quam necesse fuit, ut uideres tuas quoque esse partis instituendi et monendi.  Reliquum est ut ante quam proficiscare mandata nostra exhaurias, scribas ad me omnia, Pomptinum extrudas, cum profectus eris cures ut sciam, sic habeas, nihil mehercule te mihi nec carius esse nec suauius.  A. Torquatum amantissime dimisi Minturnis, optimum uirum; cui me ad te scripsisse aliquid in sermone significes uelim.</paragraph></page><page id="94"><paragraph>ui Id .  Mai .   51   ( § 1)  in Pompeiano CICERO ATTICO SAL. A. d.  ui  Id. Mai., cum has dabam litteras, ex Pompeiano proficiscebar, ut eo die manerem in Trebulano apud Pontium; deinde cogitabam sine ulla mora iusta itinera facere. in  Cumano cum essem, uenit ad me, quod mihi pergratum fuit, noster Hortensius; cui deposcenti mea mandata cetera uniuerse mandaui, illud proprie, ne pateretur, quantum esset in ipso, prorogari nobis prouinciam; in quo eum tu uelim confirmes gratumque mihi fecisse dicas quod et uenerit ad me et hoc mihi praetereaque si quid opus esset promiserit. confirmaui ad eam causam etiam Furnium nostrum, quem ad annum tribunum pl. uidebam fore.  Habuimus in Cumano quasi pusillam Romam; tanta erat in iis locis multitudo; cum interim Rufio noster, quod se a Vestorio obseruari uidebat, στρατηγήματι hominem percussit; nam ad me non accessit. 'itane? cum Hortensius ueniret et infirmus et tam longe et Hortensius, cum maxima praeterea multitudo, ille non uenit?' non, inquam. 'non uidisti igitur hominem?' inquies. qui potui non uidere cum per emporium Puteolanorum iter facerem? in quo illum agentem aliquid credo salutaui, post etiam iussi ualere cum me exiens e sua uilla num quid uellem rogasset. hunc hominem parum gratum quisquam putet, aut non in eo ipso laudandum, quod laudari non laborarit?  Sed redeo ad illud. noli putare mihi aliam consolationem esse huius ingentis molestiae nisi quod spero non longiorem annua fore. hoc me ita uelle multi non credunt ex consuetudine aliorum: tu, qui scis, omnem diligentiam adhibebis, tum scilicet cum id agi debebit, cum ex Epiro redieris.  De re publica scribas ad me uelim si quid erit quod op&lt;us  sit sc&gt;ire. nondum enim satis huc erat adlatum quo modo Caesar ferret de auctoritate perscripta, eratque rumor de Transpadanis, eos iussos  iiii  uiros creare; quod si ita est, magnos motus timeo. sed aliquid ex Pompeio sciam.</paragraph></page><page id="95"><paragraph>u Id .  Mai .   51   ( § 3)  in Trebulano Ponti CICERO ATTICO SAL. A. d.  u &lt; i &gt; Id. Mai. ueni in Trebulanum ad Pontium; ibi mihi tuae litterae binae redditae sunt tertio abs te die. eodem autem exiens e Pompeiano Philotimo dederam ad te litteras; nec uero nunc erat sane quid scriberem. qui de re publica rumores scribe, quaeso; in oppidis enim summum uideo timorem, sed multa inania. quid de his * * * cogites et quando scire uelim.  Ad quas litteras tibi rescribi uelis nescio. nullas enim adhuc acceperam praeter quae mihi binae simul in Trebulano redditae sunt; quarum alterae edictum †publi mihi† habebant (erant autem Non. Mai. datae), alterae rescriptae ad meas Minturnensis. quam uereor ne quid fuerit σπουδαιότερον in iis quas non accepi quibus rescribi uis!  &lt;Apud&gt; Lentulum ponam te in gratia. Dionysius nobis cordi est. Nicanor tuus operam mihi dat egregiam. iam deest quid scribam et lucet. Beneuenti cogitabam hodie esse. nostra continentia et diligentia satis faciemus. a Pontio ex Trebulano a. d.  u  Id. Mai. </paragraph></page><page id="96"><paragraph>iu Id .  Mai .   51  Beneuenti CICERO ATTICO SAL. Beneuentum ueni a. d.  u  Id. Mai. ibi accepi eas litteras quas tu superioribus litteris significaueras te dedisse, ad quas ego eo ipso die dederam ex Trebulano &lt;a&gt; L. Pontio. ac binas quidem tuas Beneuenti accepi, quarum alteras Funisulanus multo mane mihi dedit, alteras scriba Tullius. gratissima est mihi tua cura de illo meo primo et maximo mandato; sed tua profectio spem meam debilitat. ac †me ille illud quod labat†, non quo—, sed inopia cogimur eo contenti esse. de illo altero quem scribis tibi uisum esse non alienum, uereor adduci ut nostra possit, et tu &lt;a&gt;is δυσδιάγνωστον esse. equidem sum facilis, sed tu aberis et me absente res †habebis mirationem†. nam posset aliquid, si uteruis nostrum adesset, agente Seruilia Seruio fieri probabile. nunc, si iam res placeat, agendi tamen uiam non uideo.  Nunc uenio ad eam epistulam quam accepi a Tullio. de Marcello fecisti diligenter. igitur senatus consultum si erit factum, scribes ad me; si minus, rem tamen conficies. mihi enim attribui oportebit, item Bibulo. sed non dubito quin senatus consultum expeditum sit, in quo praesertim sit compendium populi. de Torquato, probe. de Masone et Ligure, cum uenerint. de illo quod Chaerippus (quoniam hic quoque πρόσνευσιν sustulisti), o prouincia! etiamne hic mihi curandus est? curandus autem hactenus, ne quid ad senatum,  'consule!' aut 'numera!' nam de ceteris—sed tamen commode, quod cum Scrofa. de Pomptino recte scribis; est enim ita ut, si ante Kal. Iun. Brundisi futurus sit, minus urgendi fuerint M. Anneius et Tullius. quae de Sicinio audisti etiam mihi probantur, modo ne illa exceptio in aliquem incurrat bene de nobis meritum; sed considerabimus, rem enim probo. de nostro itinere cum statuero, de quinque praefectis quid Pompeius facturus sit cum ex ipso cognoro, faciam ut scias. de Oppio, bene curasti quod ei de  dccc  exposuisti, idque, quoniam Philotimum habes, perfice et cognosce rationem et, ut &lt;ne tecum&gt; agam amplius, si me amas, prius quam proficiscaris effice; magna me cura leuaris.  Habes ad omnia. etsi paene praeterii chartam tibi deesse. mea captio est, si quidem eius inopia minus multa ad me scribis. tu uero aufer  cc ; etsi meam in eo parsimoniam huius paginae contractio significat. dum &lt;ades et&gt; acta et rumores, uel etiam si qua certa habes, de Caesare exspecto; litteras et aliis &lt;et&gt; Pomptino de omnibus rebus diligenter dabis.</paragraph></page><page id="97"><paragraph>Id .  Mai .   51   ( § 1)  Venusiae CICERO ATTICO SAL. Plane nil est quod scribam; nam nec quid mandem habeo (nihil enim praetermissum est) nec quid narrem (noui enim nihil est) nec iocandi locus est; ita me multa sollicitant.  tantum tamen scito, Id. Mai. nos Venusia mane proficiscentis has dedisse. eo autem die credo aliquid actum in senatu; sequantur igitur nos tuae litterae quibus non modo res omnis sed etiam rumores cognoscamus. eas accipiemus Brundisi; ibi enim Pomptinum ad eam diem quam tu scripsisti exspectare consilium est.  Nos Tarenti quos cum Pompeio διαλόγους de re publica habuerimus ad te perscribemus; etsi id ipsum scire cupio, quod ad tempus recte ad te scribere possim, id est quam diu Romae futurus sis, ut aut quo dem posthac litteras sciam aut ne dem frustra. sed ante quam proficiscare, utique explicatum sit illud HS  xx  et  dccc ; hoc uelim in maximis rebus et maxime necessariis habeas, ut quod auctore te uelle coepi adiutore adsequar.</paragraph></page><page id="98"><paragraph>xiu Kal .  Iun .(?)   51  Tarenti CICERO ATTICO SAL. Tarentum ueni a. d.  xu  Kal. Iun. quod Pomptinum statueram exspectare, commodissimum duxi dies eos quoad ille ueniret cum Pompeio consumere, eoque magis quod ei gratum esse id uidebam, qui etiam a me petierit ut secum et apud se essem cottidie. quod concessi libenter; multos enim eius praeclaros de re publica sermones accipiam, instruar etiam consiliis idoneis ad hoc nostrum negotium.  Sed ad te breuior iam in scribendo incipio fieri dubitans Romaene sis an iam profectus; quod tamen quoad ignorabo,  scribam aliquid potius quam committam ut tibi cum possint reddi a me litterae non reddantur. nec tamen iam habeo quid aut mandem tibi aut narrem. mandaui omnia; quae quidem tu, ut polliceris, exhauries. narrabo cum aliquid habebo noui. illud tamen non desinam, dum adesse putabo, de Caesaris nomine rogare ut confectum relinquas. auide exspecto tuas litteras, et maxime ut norim tempus profectionis tuae.</paragraph></page><page id="99"><paragraph>xi Kal .  Iun .   51 CICERO ATTICO SAL. Cottidie uel potius in dies singulos breuiores litteras ad te mitto; cottidie enim magis suspicor te in Epirum iam profectum. sed tamen ut mandatum scias me curasse quo de ante, ait se Pompeius quinos praefectos delaturum nouos uacationis iudiciariae causa.  Ego cum triduum cum Pompeio et apud Pompeium fuissem, proficiscebar Brundisium a. d.  xi [ iii ] Kal. Iun. ciuem illum egregium relinquebam et ad haec quae timentur propulsanda paratissimum. tuas litteras exspectabo cum ut quid agas tum &lt;ut&gt; ubi sis sciam.</paragraph></page><page id="100"><paragraph>iu Non .  Iun .   51  Brundisi CICERO ATTICO SAL. Me et incommoda ualetudo, e qua iam emerseram utpote  cum sine febri laborassem, et Pomptini exspectatio, de quo adhuc ne rumor quidem uenerat, tenebat duodecimum iam diem Brundisi; sed cursum exspectabamus.  Tu, si modo es Romae (uix enim puto), sin es, hoc uehementer animaduertas uelim. Roma acceperam litteras Milonem meum queri per litteras iniuriam meam quod Philotimus socius esset in bonis suis. id ego ita fieri uolui de C. Duroni sententia, quem et amicissimum Miloni perspexeram et talem uirum qualem tu iudicas cognoram; eius autem consilium meumque hoc fuerat, primum ut in potestate nostra esset res, ne illum malus emptor alienus mancipiis quae permulta secum habet spoliaret, deinde ut Faustae quod cautum ille esse uoluisset ratum esset; erat etiam illud, ut ipsi nos si quid seruari posset quam facillime seruaremus. nunc rem totam perspicias uelim; nobis enim scribuntur saepe maiora. si ille queritur, si scribit ad amicos, si idem Fausta uult, Philotimus, ut ego ei coram dixeram mihique ille receperat, ne sit inuito Milone in bonis; nihil nobis fuerat tanti. sin haec leuiora sunt, tu iudicabis. loquere cum Duronio. scripsi etiam ad Camillum, &lt;ad Caelium,&gt; ad Lamiam, eoque magis quod non confid&lt;eb&gt;am Romae te esse. summa erit haec: statues ut ex fide, fama reque mea uidebitur. </paragraph></page><page id="101"><paragraph>xuii Kal .  Quint .   51   ( § 1)  Acti CICERO ATTICO SAL. Actium uenimus a. d.  xuii  Kal. Quint., cum quidem et Corcyrae et Sybotis muneribus tuis, quae et Araus et meus amicus Eutychides opipare et φιλοπροσηνέστατα nobis congesserant, epulati essemus Saliarem in modum. Actio maluimus iter facere pedibus, qui commodissime nauigassemus; sed Leucatam flectere molestum uidebatur, actuariis autem minutis Patras accedere sine impedimentis non satis uisum est decorum.  Ego, ut saepe tu me currentem hortatus es, cottidie meditor, praecipio meis, facio denique ut summa modestia et summa abstinentia munus hoc extraordinarium traducamus. Parthus uelim quiescat et fortuna nos iuuet: nostra praestabimus.  Tu, quaeso, quid agas, ubi quoque tempore futurus sis, qualis res nostras Romae reliqueris, maxime de  xx  et de  dccc cura ut sciamus; id unis diligenter litteris datis, quae ad me utique perferantur, consequere. illud tamen, quoniam nunc abes cum id non agitur, aderis autem ad tempus, ut mihi rescripsisti, memento curare per te et per omnis nostros, in primis per Hortensium, ut annus noster maneat suo statu, ne quid noui decernatur. hoc tibi ita mando ut dubitem an etiam te rogem ut pugnes ne intercaletur. sed non audeo tibi omnia onera imponere; annum quidem utique teneto.  Cicero meus, modestissimus et suauissimus puer, tibi  salutem dicit. Dionysium semper equidem, ut scis, dilexi, sed cottidie pluris facio, et mehercule in primis quod te amat nec tui mentionem intermitti sinit.</paragraph></page><page id="102"><paragraph>iu Kal .  Quint .(?)   51  Athenis CICERO ATTICO SAL. Vt Athenas a. d.  uii  Kal. Quint. ueneram, exspectabam ibi iam quartum diem Pomptinum neque de eius aduentu certi quicquam habebam. eram autem totus, crede mihi, tecum et, quamquam sine iis per me ipse, tamen acrius uestigiis tuis monitus de te cogitabam. quid quaeris? non mehercule alius ullus sermo nisi de te.  Sed tu de &lt;me&gt; ipso aliquid scire fortasse mauis. haec sunt. adhuc sumptus nec in me aut publice aut priuatim nec in quemquam comitum. nihil accipitur lege Iulia, nihil ab hospite. persuasum est omnibus meis seruiendum esse famae meae. belle adhuc. hoc animaduersum Graecorum laude et multo sermone celebratur. quod superest, elaboratur in hoc a me, sicut tibi sensi placere. sed haec tum laudemus cum erunt perorata.  Reliqua sunt eius modi ut meum consilium saepe reprehendam quod non aliqua ratione ex hoc negotio emerserim. o rem minime aptam meis moribus! o illud uerum 'ἔρδοι τις . . . '! dices 'quid adhuc? nondum enim in negotio uersaris'. &lt;pla&gt;ne scio, et puto molestiora restare. etsi haec ipsa fero  equidem, etiam fronte, ut puto et uolo, bellis&lt;sime&gt;, sed angor intimis sensibus; ita multa uel iracunde uel insolenter uel in omni genere stulte, insulse, adroganter et dicuntur et aguntur cottidie; quae non quo te celem non perscribo sed quia δυσεκλάλητα sunt. itaque admirabere meam βαθύτητα cum salui redierimus; tanta mihi μελέτη huius uirtutis datur.  Ergo haec quoque hactenus; etsi mihi nihil erat propositum ad scribendum, quia quid ageres, ubi terrarum esses, ne suspicabar quidem. nec hercule umquam tam diu ignarus rerum mearum fui, quid de Caesaris, quid de Milonis nominibus actum sit; ac non modo nemo domo, ne Roma quidem quisquam, ut sciremus in re publica quid ageretur. qua re si quid erit quod scias de iis rebus quas putabis scire me uelle, per mihi gratum erit si id curaris ad me perferendum.  Quid est praeterea? nihil sane nisi illud: ualde me Athenae delectarunt, urbe dumtaxat et urbis ornamento et hominum amore in te, in nos quadam beneuolentia; sed mu&lt;tata mu&gt;lta. philosophia sursum deorsum. si quid est, est in Aristo, apud quem eram; nam Xenonem tuum uel nostrum potius Quinto concesseram, et tamen propter uicinitatem totos dies simul eramus. tu uelim cum primum poteris tua consilia ad me  scribas, ut sciam quid agas, ubi quoque tempore, maxime quando Romae futurus sis.</paragraph></page><page id="103"><paragraph>prid .  Non .  Quint .   51   ( § 4) CICERO ATTICO SAL. Hui, totiensne me litteras dedisse Romam, cum ad te nullas darem? at uero posthac frustra potius dabo quam, si recte dari potuerint, committam ut non dem.  Ne prouincia nobis prorogetur, per fortunas, dum ades, quicquid prouideri &lt;poterit&gt; prouide. non dici potest quam flagrem desiderio urbis, quam uix harum rerum insulsitatem feram.  Marcellus foede de Comensi. etsi ille magistratum non gesserit, erat tamen Transpadanus; ita mihi uidetur non minus stomachi nostro &lt;quam&gt; Caesari fecisse. sed hoc ipse uiderit.  Pompeius mihi quoque uidebatur, quod scribis Varronem dicere, in Hispaniam certe iturus. id ego minime probabam; qui quidem Theophani facile persuasi nihil esse melius quam illud nusquam discedere. ergo Graecus incumbet; ualet autem auctoritas eius apud illum plurimum.  Ego has prid. Non. Quint. proficiscens Athenis dedi, cum ibi decem ipsos fuissem dies. uenerat Pomptinus, una Cn. Volusius. aderat quaestor. tuus unus Tullius aberat. aphracta  Rhodiorum et dicrota Mytilenaeorum habebam et aliquid ἐπικώπων. de Parthis erat silentium. quod superest, di iuuent!  Nos adhuc iter per Graeciam summa cum admiratione fecimus, nec mehercule habeo quod adhuc quem accusem meorum. uidentur mihi nosse [nos] nostram causam et condicionem profectionis suae; plane seruiunt existimationi meae. quod superest, si uerum illud est, 'οἵαπερ ἡ δέσποινα . . . ', certe permanebunt; nihil enim &lt;a&gt; me fieri ita uidebunt ut sibi sit delinquendi locus. sin id parum profuerit, fiet aliquid a nobis seuerius; nam adhuc lenitate dulces sumus, et, ut spero, proficimus aliquantum. sed ego hanc, ut Siculi dicunt, †ανεζιαν† in unum annum meditatus sum; proinde pugna ne, si quid prorogatum sit, turpis inueniar.  Nunc redeo ad ea quae mihi mandas. in praefectis excusatio ne s&lt;it&gt;; iis quos uoles deferto. non ero tam μετέωρος quam in Appuleio fui. Xenonem tam diligo quam tu, quod ipsum sentire certo scio. apud Patronem et reliquos barones te in maxima gratia posui, et hercule merito tuo feci; nam mihi is [ter] dixit te scripsisse ad se mihi ex illius litteris rem illam curae fuisse, quod ei pergratum erat. sed cum Patron mecum egisset ut peterem a uestro Ariopago ὑπομνηματισμὸν tollerent quem Polycharmo praetore fecerant, commodius uisum est et  Xenoni me et post ipsi Patroni ad Memmium scribere, qui pridie quam ego Athenas ueni Mytilenas profectus erat, ut is ad suos scriberet posse id sua uoluntate fieri; non enim dubitabat Xeno quin ab Ariopagitis inuito Memmio impetrari non posset. Memmius autem aedificandi consilium abiecerat, sed erat Patroni iratus. itaque scripsi ad eum accurate; cuius epistulae misi ad te exemplum.  Tu uelim Piliam meis uerbis consolere. indicabo enim tibi (tu illi nihil dixeris): accepi fasciculum in quo erat epistula Piliae ad &lt;Quintum; abs&gt;tuli, aperui, legi; ualde scripta est συμπαθῶς. Brundisio quae tibi epistulae redditae sunt sine mea tum uidelicet datas cum ego me non belle haberem; nam illam †νομαηαρια me† excusationem ne acceperis. cura ut omnia sciam, sed maxime ut ualeas.</paragraph></page><page id="104"><paragraph>med .  Quint .   51  Deli CICERO ATTICO SAL. Negotium magnum est nauigare atque id mense Quintili. sexto die Delum Athenis uenimus. prid. Non. Quint. a Piraeo ad Zostera uento molesto, qui nos ibidem Nonis tenuit. a. d.  uiii  Id. ad Ceo iucunde. inde Gyarum saeuo uento, non aduerso. hinc Syrum, inde Delum, utroque citius quam uellemus, cursum confecimus. iam nosti aphracta Rhodiorum:  nihil quod minus fluctum ferre possit. itaque erat in animo nihil festinare, nec me Delo mouere nisi omnia ἄκρα Γυρέων pura uidissem.  De Messalla autem statim ut audiui, de Gyaro dedi litteras et ad ipsum &lt;et erat&gt; consilium nostrum etiam ad Hortensium, cui quidem ualde συνηγωνίων; sed tuas de eius iudici sermonibus et mehercule omni de rei publicae statu litteras exspecto, πολιτικώτερον quidem scriptas quoniam meos cum †Thallumeto† nostro peruolutas libros, eius modi, inquam, litteras ex quibus ego non quid fiat (nam id uel Helonius, uir grauissimus, potest efficere, cliens tuus) sed quid futurum sit sciam. cum haec leges, habebimus consules; omnia perspicere poteris, de Caesare, de Pompeio, de ipsis iudiciis.  Nostra autem negotia, quoniam Romae commoraris, amabo te, explica. cui rei fugerat me rescribere, de strue laterum, plane rogo, de aqua si quid poterit fieri, eo sis animo quo soles esse de aqua; quam ego cum mea sponte tum tuis sermonibus aestimo plurimi. ergo tu id conficies. praeterea si quid Philippus rogau&lt;er&gt;it, quod in tua re faceres, id uelim facias.  Plura scribam ad te cum constitero; nunc eram plane in medio mari. </paragraph></page><page id="105"><paragraph>uii Kal .  Sext .   51  Ephesi CICERO ATTICO SAL. Ephesum uenimus a. d.  xi  Kal. Sext., sexagesimo et quingentesimo post pugnam Bouill&lt;an&gt;am. nauigauimus sine timore et sine nausea, sed tardius propter aphractorum Rhodiorum imbecillitatem. de concursu legationum, priuatorum et de incredibili multitudine quae mihi iam Sami sed mirabilem in modum Ephesi praesto fuit aut audisse te puto aut quid ad te attinet? uerum tamen decumani &lt;quasi ad se&gt; uenissem cum imperio, Graeci quasi Ephesio praetori, se alacres obtulerunt. ex quo te intellegere certo scio multorum annorum ostentationes meas nunc in discrimen esse adductas. sed, ut spero, utemur ea palaestra quam a te didicimus omnibusque satis faciemus, et eo facilius quod in nostra prouincia confectae sunt pactiones. sed hactenus, praesertim cum cenanti mihi nuntiarit Cestius se de nocte proficisci.  Tua negotiola Ephesi curae mihi fuerunt, Thermoque, tametsi ante aduentum meum liberalissime erat pollicitus tuis omnibus, tamen Philogenem et Seium tradidi, Apollonidensem Xenonem commendaui. omnia se facturum recepit. ego praeterea rationem Philogeni permutationis eius quam tecum feci edidi. ergo haec quoque hactenus.   Redeo ad urbana. per fortunas, quoniam Romae manes, primum illud praefulci atque praemuni, quae&lt;s&gt;o, &lt;ut&gt; simus annui, ne intercaletur quidem. deinde exhauri mea mandata maximeque si quid potest de illo domestico scrupulo quem non ignoras, dein de Caesare; quam in cupiditatem te auctore incubui nec me piget. et si intellegis quam meum sit scire et curare quid in re publica fiat—fiat autem? immo uero etiam quid futurum sit, perscribe ad me omnia, sed diligentissime in primisque num quid iudiciorum status aut factorum aut futurorum etiam laboret. de aqua sit curae; et si quid Philippus aget animaduertes.</paragraph></page><page id="106"><paragraph>ui Kal .  Sext .   51  Trallibus (?) CICERO ATTICO SAL. Ante quam aliquo loco consedero, neque longas a me neque semper mea manu litteras exspectabis; cum autem erit spatium utrumque &lt;prae&gt;stabo. nunc iter conficiebamus aestuosa et puluerulenta uia. dederam Epheso pridie; has dedi Trallibus. in prouincia mea fore me putabam Kal. Sext. ex ea die, si me amas, παράπηγμα ἐνιαύσιον commoueto. interea tamen haec [quae] mihi quae uellem adferebantur,  primum otium Parthicum, dein confectae pactiones publicanorum, postremo seditio militum sedata ab Appio stipendiumque eis usque ad Id. Quint. persolutum.  Nos Asia accepit admirabiliter. aduentus noster fuit nemini ne minimo quidem sumptui. spero meos omnis seruire laudi meae; tamen magno timore sum, sed bene speramus. omnes iam nostri praeter Tullium tuum uenerunt. erat mihi in animo recta proficisci ad exercitum, aestiuos mensis reliquos rei militari dare, hibernos iuris dictioni.  Tu uelim, si me nihilo minus nosti curiosum in re publica quam te, scribas ad me omnia, quae sint, quae futura sint. nihil mihi gratius facere potes; nisi tamen id erit mihi gratissimum, si quae tibi mandaui confeceris in primisque illud ἐνδόμυχον, quo mihi scis nihil esse carius.  Habes epistulam plenam festinationis et pulueris; reliquae subtiliores erunt.</paragraph></page><page id="107"><paragraph>iii Non .  Sext .   51   ( § 3)  Laodiceae CICERO ATTICO SAL. Laodiceam ueni prid. Kal. Sext.; ex hoc die clauum anni mouebis. nihil exoptatius aduentu meo, nihil c&lt;l&gt;arius; sed est incredibile quam me negoti taedeat, &lt;cum&gt; non habeat satis magnum campum ille tibi non ignotus cursus animi et industriae meae, praeclara opera cesset. quippe ius Laodiceae  me dicere, cum Romae A. Plotius dicat! et, cum exercitum noster amicus habeat tantum, me nomen habere duarum legionum exilium! denique haec non desidero: lucem, forum, urbem, domum, uos desidero. sed feram ut potero, sit modo annuum; si prorogatur, actum est. uerum perfacile resisti potest, tu modo Romae sis.  Quaeris quid hic agam. ita uiuam ut maximos sumptus facio. mirifice delector hoc instituto. admirabilis abstinentia ex praeceptis tuis, ut uerear ne illud quod tecum permutaui uersura mihi soluendum sit. Appi uulnera non refrico, sed apparent nec occuli possunt.  Iter Laodicea faciebam a. d.  iii  Non. Sext., cum has litteras dabam, in castra in Lycaoniam. inde ad Taurum cogitabam, ut cum Moeragene signis collatis, si possem, de seruo tuo deciderem. 'clitellae boui sunt impositae; plane non est nostrum onus'; sed feremus, modo, si me amas, sit annus, adsis tu ad tempus ut senatum totum excites. mirifice sollicitus sum quod iam diu mihi ignota sunt ista omnia. qua re, ut ad te ante scripsi, cum cetera tum res publica cura ut mihi nota sit.  Plura scribam &lt;alias, has sciebam&gt; tarde tibi redditum iri, sed dabam familiari homini ac domestico, C. Andronico Puteolano. tu autem saepe dare tabellariis publicanorum poteris per magistros scripturae et portus [et] nostrarum dioecesium. </paragraph></page><page id="108"><paragraph>xuii Kal .  Sept .(?)   51  inter Synnada et Philomelium CICERO ATTICO SAL. Etsi in ipso itinere et uia discedebant publicanorum tabellarii et eramus in cursu, tamen surripiendum aliquid putaui spati, ne me immemorem mandati tui putares. itaque subsedi in ipsa uia, dum haec, quae longiorem desiderant orationem, summatim tibi perscriberem.  Maxima exspectatione in perditam et plane euersam in perpetuum prouinciam nos uenisse scito prid. Kal. Sext., moratos triduum Laodiceae, triduum Apameae, totidem dies Synnade. audiuimus nihil aliud nisi imperata ἐπικεφάλια soluere non posse, ὠνὰς omnium uenditas, ciuitatum gemitus, ploratus, monstra quaedam non hominis sed ferae nescio cuius immanis. quid quaeris? taedet omnino eos uitae. leuantur tamen miserae ciuitates quod nullus fit sumptus in nos neque in legatos neque in quaestorem neque in quemquam. scito non modo nos faenum aut quod e lege Iulia dari solet non accipere sed ne ligna quidem, nec praeter quattuor lectos et tectum quemquam accipere quicquam, multis locis ne tectum quidem et in tabernaculo manere plerumque. itaque incredibilem in modum concursus fiunt ex agris, ex uicis, ex &lt;oppidis&gt; omnibus; et omnes mehercule etiam aduentu nostro reuiuiscunt, iustitia, abstinentia, clementia tui Ciceronis &lt;cogn&gt;ita, quae opiniones omnium superauit.   Appius ut audiuit nos uenire, in ultimam prouinciam se coniecit Tarsum usque. ibi forum agit. de Partho silentium est, sed tamen concisos equites nostros a barbaris nuntiabant ii qui ueniebant. Bibulus ne cogitabat quidem etiam nunc in prouinciam suam accedere; id autem facere ob eam causam dicebant, quod tardius uellet decedere. nos in castra properabamus, quae aberant bidui.</paragraph></page><page id="109"><paragraph>xui Kal .  Sept .(?)   51 CICERO ATTICO SAL. Accepi Roma sine epistula tua fasciculum litterarum; in quo, si modo ualuisti et Romae fuisti, Philotimi duco esse culpam, non tuam. hanc epistulam dictaui sedens in raeda cum in castra proficiscerer, a quibus aberam bidui. paucis diebus habebam certos homines quibus darem litteras; itaque eo me seruaui.  Nos tamen (etsi hoc te ex aliis audire malo) sic in prouincia nos gerimus, quod ad abstinentiam attinet, ut nullus terruncius insumatur in quemquam. id fit etiam et legatorum et tribunorum et praefectorum diligentia; nam omnes mirifice συμφιλοδοξοῦσιν gloriae meae. Lepta noster mirificus est. sed nunc propero. perscribam ad te paucis diebus omnia.  Cicerones nostros Deiotarus filius, qui rex a senatu appellatus est, secum in regnum. dum in aestiuis nos essemus, illum pueris locum esse bellissimum duximus.  Sestius ad me scripsit quae tecum esset de mea domestica  et maxima cura locutus et quid tibi esset uisum; amabo te, incumbe in eam rem et ad me scribe quid et possit et tu censeas.  Idem scripsit Hortensium de proroganda nostra prouincia dixisse nescio quid. mihi in Cumano diligentissime se ut annui essemus defensurum receperat. si quicquam me amas, hunc locum muni. dici non potest quam inuitus a uobis absim; et simul hanc gloriam iustitiae et abstinentiae fore illustriorem spero si cito decesserimus, id quod Scaeuolae contigit, qui solos nouem mensis Asiae praefuit.  Appius noster cum me aduentare uideret, profectus est Tarsum usque Laodicea. ibi forum agit, cum ego sim in prouincia. quam eius iniuriam non insector; satis enim habeo negoti in sanandis uulneribus quae sunt imposita prouinciae, quod do operam ut faciam quam minima cum illius contumelia. sed hoc Bruto nostro uelim dicas, illum fecisse non belle qui aduentu meo quam longissime potuerit discesserit.</paragraph></page><page id="110"><paragraph>xi Kal .  Oct .   51  in castris ad Cybistra CICERO ATTICO SAL. Quam uellem Romae esses, si forte non es! nihil enim certi habebamus nisi accepisse nos tuas litteras a. d.  xiiii  Kal. Sext. datas, in quibus scriptum esset te in Epirum iturum circiter Kal. Sext. sed siue Romae es siue in Epiro, Parthi Euphraten transierunt duce Pacoro, Orodis regis Parthorum filio, cunctis fere copiis. Bibulus nondum audiebatur esse in Syria; Cassius  in oppido Antiochia est cum omni exercitu, nos in Cappadocia ad Taurum cum exercitu ad Cybistra; hostis in Cyrrhestica, quae Syriae pars proxima est prouinciae meae. his de rebus scripsi ad senatum; quas litteras, si es Romae uidebis putesne reddendas, et multa, immo omnia, quorum κεφάλαιον ne quid inter caesa et porrecta, ut aiunt, oneris mihi addatur aut temporis. nobis enim hac infirmitate exercitus, inopia sociorum, praesertim fidelium, certissimum subsidium est hiems. ea si uenerit nec illi ante in meam prouinciam transierint, unum uereor ne senatus propter urbanarum rerum metum Pompeium nolit dimittere. quod si alium ad uer mittit, non laboro, nobis modo temporis ne quid prorogetur.  Haec igitur, si es Romae; sin abes aut etiam si ades, haec negotia sic se habent. stamus animis et, quia consiliis, ut uidemur, bonis utimur, speramus etiam manu. tuto consedimus, copioso a frumento, Ciliciam prope conspiciente, expedito ad mutandum loco, paruo exercitu sed, ut spero, ad beneuolentiam erga nos consentiente; quem nos Deiotari aduentu cum suis omnibus copiis duplicaturi eramus. sociis multo fidelioribus utimur quam quisquam usus est; quibus incredibilis uidetur nostra et mansuetudo et abstinentia. dilectus habetur ciuium Romanorum; frumentum ex agris in loca tuta comportatur. si fuerit occasio, manu, si minus, locis nos defendemus.  Qua re bono animo es; uideo enim te et, quasi coram adsis, ita cerno συμπάθειαν amoris tui. sed te rogo, si ullo pacto fieri poterit, si integra in senatu nostra causa ad Kal. Ian.  manserit, ut Romae sis mense Ianuario. profecto nihil accipiam iniuriae, si tu aderis. amicos consules habemus, nostrum tribunum pl. Furnium. uerum tua est opus adsiduitate, prudentia, gratia. tempus est necessarium. sed turpe est me pluribus uerbis agere tecum.  Cicerones nostri sunt apud Deiotarum, sed, si opus erit, deducentur Rhodum. tu si es Romae, ut soles, diligentissime, si in Epiro, mitte tamen ad nos de tuis aliquem tabellarium, et ut tu quid nos agamus et nos quid tu agas quidque acturus sis scire possimus. ego tui Bruti rem sic ago ut suam ipse non ageret. sed iam exhibeo pupillum neque defendo; sunt enim negotia et lenta et inania. faciam tamen satis, tibi quidem, cui difficilius est quam ipsi; sed certe satis faciam utrique.</paragraph></page><page id="111"><paragraph>x Kal .  Oct .   51   ( § 1) CICERO ATTICO SAL. Obsignaram iam epistulam eam quam puto te modo perlegisse scriptam mea manu, in qua omnia continentur, cum subito Apellae tabellarius a. d.  xi  Kal. Oct. septimo quadragesimo die Roma celeriter (hui tam longe!) mihi tuas litteras reddidit. ex quibus non dubito quin et Pompeium exspectaris dum Arimino rediret et iam in Epirum profectus sis, magisque uereor, ut scribis, ne in Epiro sollicitus sis non minus quam nos hic sumus.   De Atiliano nomine scripsi ad Philotimum ne appellaret Messallam. itineris nostri famam ad te peruenisse laetor magisque laetabor si reliqua cognoris. filiolam tuam tibi iam Romae iucundam esse gaudeo, eamque quam numquam uidi tamen et amo et amabilem esse certo scio. etiam atque etiam uale.  De Patrone et tuis condiscipulis, quae de parietinis in Melita laboraui ea tibi grata esse gaudeo. quod scribis libente te repulsam tulisse eum qui cum sororis tuae fili patruo certaret, magni amoris signum. itaque me etiam admonuisti ut gauderem; nam mihi in mentem non uenerat. 'non credo' inquis. ut libet; sed plane gaudeo, quoniam τὸ νεμεσᾶν interest τοῦ φθονεῖν.</paragraph></page><page id="112"><paragraph>xii Kal .  Ian .   51   ( § 5)  in castris ad Pindenissum CICERO ATTICO SAL. Saturnalibus mane se mihi Pindenissitae dediderunt, septimo et quinquagesimo die postquam oppugnare eos coepimus. 'quid, malum? isti Pindenissitae qui sunt?' inquies; 'nomen audiui numquam.' quid ego faciam? num potui Ciliciam Aetoliam aut Macedoniam reddere? hoc iam sic habeto, nunc hoc exercitu hic tanta negotia geri potuisse. quae cognosce ἐν ἐπιτομῇ: sic enim mihi concedis proximis litteris.   Ephesum ut uenerim nosti, qui etiam mihi gratulatus es illius diei celebritatem, qua nihil me umquam delectauit magis. inde oppidis iis quae erant mirabiliter accepti Laodiceam prid. Kal. Sext. uenimus. ibi morati biduum perillustres fuimus honorificisque uerbis omnis iniurias reuellimus superiores; quod idem Apameae quinque dies morati et Synnadis triduum, Philomeli quinque dies, Iconi decem, fecimus. nihil ea iuris dictione aequabilius, nihil lenius, nihil grauius.  Inde in castra ueni a. d.  uii  Kal. Sept. a. d.  iii  exercitum lustraui apud Iconium. ex his castris, cum graues de Parthis †et ceris† nuntii uenirent, perrexi in Ciliciam per Cappadociae partem eam quae Ciliciam attingit, eo consilio et ut Armenius Artauasdes et ipsi Parthi Cappadocia se excludi putarent. cum dies quinque ad Cybistra Cappadociae castra habuissem, certior sum factus Parthos ab illo aditu Cappadociae longe abesse, Ciliciae magis imminere; itaque confestim iter in Ciliciam feci per Tauri pylas.  Tarsum ueni a. d.  iii  Non. Oct. inde ad Amanum contendi, qui Syriam a Cilicia in aquarum diuortio diuidit; qui mons erat hostium plenus sempiternorum. hic a. d.  iii  Id. Oct. magnum numerum hostium occidimus; castella munitissima nocturno Pomptini aduentu, nostro matutino cepimus, incendimus; imperatores appellati sumus. castra paucos dies habuimus ea ipsa quae contra Darium habuerat apud Issum Alexander, imperator haud paulo melior quam aut tu aut  ego. ibi dies quinque morati direpto et uastato Amano inde discessimus. interim (scis enim dici quaedam πανικά, dici item τὰ κενὰ τοῦ πολέμου) rumore aduentus nostri et Cassio, qui Antiochia tenebatur, animus accessit et Parthis timor iniectus est; itaque eos cedentis ab oppido Cassius insecutus rem bene gessit; qua in fuga magna auctoritate Osaces dux Parthorum uulnus accepit eoque interiit paucis post diebus. erat in Syria nostrum nomen in gratia.  Venit interim Bibulus. credo, uoluit appellatione hac inani nobis esse par: in eodem Amano coepit loreolam in mustaceo quaerere. at ille cohortem primam totam perdidit centurionemque primi pili, nobilem sui generis, Asinium Dentonem et reliquos cohortis eiusdem et Sex. Lucilium, T. Gaui Caepionis locupletis et splendidi hominis filium, tribunum militum; sane plagam odiosam acceperat cum re tum tempore.  Nos ad Pindenissum, quod oppidum munitissimum Eleutherocilicum omnium memoria in armis fuit; feri homines et acres et omnibus rebus ad defendendum parati. cinximus uallo et fossa; aggere maximo, uineis, turre altissima, magna tormentorum copia, multis sagittariis, magno labore, apparatu, multis sauciis nostris, incolumi exercitu, negotium confecimus. hilara sane Saturnalia militibus quoque, quibus exceptis &lt;captiuis&gt; reliquam praedam concessimus. mancipia uenibant Saturnalibus tertiis; cum haec scribebam, in tribunali res erat ad HS  cxx . hinc exercitum in hiberna agri male pacati deducendum Quinto fratri dabam; ipse me Laodiceam recipiebam.   Haec adhuc. sed ad praeterita reuertamur. quod me maxime hortaris et quod pluris est quam omnia, in quo laboras ut etiam Ligurino Μώμῳ satis faciamus, moriar si quicquam fieri potest elegantius. nec tamen ego hanc continentiam appello, quae uirtus uoluptati resistere uidetur; ego in uita mea nulla umquam uoluptate tanta sum adfectus quanta adficior hac integritate, nec me tam fama, quae summa est, quam res ipsa delectat. quid quaeris? fuit tanti. me ipse non noram nec satis sciebam quid in hoc genere facere possem. recte πεφυσίωμαι: nihil est praeclarius. interim haec λαμπρά: Ariobarzanes opera mea uiuit, regnat; ἐν παρόδῳ consilio et auctoritate et quod insidiatoribus eius ἀπρόσιτον me, non modo ἀδωροδόκητον, praebui regem regnumque seruaui. interea e Cappadocia ne pilum quidem. Brutum abiectum quantum potui excitaui; quem non minus amo quam tu, paene dixi quam te. atque etiam spero toto anno imperi nostri terruncium sumptus in prouincia nullum fore.  Habes omnia. nunc publice Romam litteras mittere parabam. uberiores erunt quam si ex Amano misissem. at te Romae non fore! sed est totum &lt;in eo positum&gt;, quid Kal. Mart. futurum sit; uereor enim ne, cum de prouincia agetur, si Caesar resistet, nos retineamur. his tu si adesses, nihil timerem.  Redeo ad urbana, quae ego diu ignorans ex tuis iucundissimis litteris a. d. &lt; x &gt; u  Kal. Ian. denique cognoui. eas diligentissime Philogenes, libertus tuus, curauit perlonga et non satis tuta uia perferendas. nam quas Laeni pueris scribis datas  non acceperam. iucunda de Caesare et quae senatus decreuit et quae tu speras; quibus ille si cedit, salui sumus. incendio Plaetoriano quod †Leius† adustus est minus moleste fero. Lucceius de Q. Cassio cur tam uehemens fuerit et quid actum sit aueo scire.  Ego cum Laodiceam uenero Quinto sororis tuae filio togam puram iubeor dare; cui moderabor diligentius. Deiotarus, cuius auxiliis magnis usus sum, ad me, ut scripsit, cum Ciceronibus Laodiceam uenturus erat. tuas etiam Epiroticas exspecto litteras, ut habeam rationem non modo negoti uerum etiam oti tui. Nicanor in officio est et a me liberaliter tractatur; quem, ut puto, Romam cum litteris publicis mittam, ut et diligentius perferantur et idem ad me certa de te et a te referat. Alexis quod mihi totiens salutem adscribit est gratum; sed cur non suis litteris idem facit quod meus ad te Alexis facit? Phemio quaeritur κέρας. sed haec hactenus. cura ut ualeas et ut sciam quando cogites Romam. etiam atque etiam uale.  Tua tuosque Thermo et praesens Ephesi diligentissime commendaram et nunc per litteras ipsumque intellexi esse perstudiosum tui. tu uelim, quod antea ad te scripsi, de domo Pammeni des operam ut quod tuo meoque beneficio puer habet cures ne qua ratione conuellatur; utrique nostrum honestum existimo, tum mihi erit pergratum. </paragraph></page><page id="113"><paragraph>Id .  Febr .   50   ( § 9)  Laodiceae CICERO ATTICO SAL. Te in Epirum saluum uenisse et, ut scribis, ex sententia nauigasse uehementer gaudeo, non esse Romae meo tempore pernecessario submoleste fero. hoc me tamen consolor uno: spero te istic iucunde hiemare et libenter requiescere.  Cassius, frater Q. Cassi familiaris tui, pudentiores illas litteras miserat de quibus tu ex me requiris quid sibi uoluerit quam eas quas postea misit, quibus per se scribit confectum esse Parthicum bellum. recesserant illi quidem ab Antiochia ante Bibuli aduentum, sed nullo nostro εὐημερήματι; hodie uero hiemant in Cyrrhestica, maximumque bellum impendet. nam et Orodi, regis Parthorum, filius in prouincia nostra est nec dubitat Deiotarus (cuius filio pacta est Artauasdis filia, ex quo sciri potest) quin cum omnibus copiis ipse prima aestate Euphraten transiturus sit. quo autem die Cassi litterae uictrices in senatu recitatae sunt, id est Non. Dec., eodem meae tumultum nuntiantes. Axius noster ait nostras auctoritatis plenas fuisse, illis negat creditum. Bibuli nondum erant adlatae; quas certo scio plenas timoris fore.  Ex his rebus hoc uereor, ne, cum Pompeius propter metum rerum nouarum nusquam dimittatur, Caesari nullus honos a senatu habeatur, dum hic nodus expediatur, non putet senatus nos ante quam successum sit oportere decedere nec in tanto motu rerum tantis prouinciis singulos legatos praeesse. hic ne  quid mihi prorogetur, quod ne intercessor quidem sustinere possit, horreo, atque eo magis quod tu abes, qui consilio, gratia, studio multis rebus occurreres. sed dices me ipsum mihi sollicitudinem struere. cogor; et uelim ita sit, sed omnia metuo. etsi bellum ἀκροτελεύτιον habet illa tua epistula quam dedisti nauseans Buthroto, 'tibi, ut uideo et spero, nulla ad decedendum erit mora'. mallem 'ut uideo', nihil opus fuit 'ut spero'.  Acceperam autem satis celeriter Iconi per publicanorum tabellarios a Lentuli triumpho datas. in his γλυκύπικρον illud: confirmas moram mihi nullam fore, deinde addis, si quid secus, te ad me esse uenturum. angunt me dubitationes tuae; simul et uides quas acceperim litteras. nam quas Hermoni, centurionis Canulei seruo, scribis te dedisse non accepi. Laeni pueris te dedisse saepe ad me scripseras. eas Laodiceae denique, cum eo uenissem,  iii  Id. Febr. Laenius mihi reddidit datas a. d.  x  Kal. Oct. Laenio tuas commendationes et statim uerbis et reliquo tempore &lt;re&gt; probabo.  Illae litterae cetera uetera habebant, unum hoc nouum de Cibyratis pantheris. multum te amo quod respondisti M. Octauio te non putare; sed posthac omnia quae recta non erunt pro certo negato. Nos enim et nostra sponte bene firmi et mehercule auctoritate tua inflammati uicimus omnis (hoc tu ita reperies) cum abstinentia tum iustitia, facilitate, clementia. caue putes quicquam homines magis umquam esse miratos quam nullum terruncium me obtinente prouinciam sumptus  factum esse nec in rem publicam nec in quemquam meorum praeter quam in L. Tullium leg&lt;atum&gt;. is ceteroqui abstinens, sed Iulia lege †transitam† semel tamen in diem, non ut alii solebant omnibus uicis (praeter eum semel, nemo), accepit. hic facit ut mihi excipiendus sit cum terruncium nego sumptus factum; praeter eum accepit nemo. has a nostro Q. Titinio sordis accepimus.  Ego aestiuis confectis Quintum fratrem hibernis et Ciliciae praefeci. Q. Volusium, tui Tiberi generum, certum hominem et mirifice abstinentem, misi in Cyprum ut ibi pauculos dies esset, ne ciues Romani pauci qui illic negotiantur ius sibi dictum negarent; nam euocari ex insula Cyprios non licet.  Ipse in Asiam profectus sum Tarso Non. Ian., non mehercule dici potest qua admiratione Ciliciae ciuitatum maximeque Tarsensium. postea uero quam Taurum transgressus sum, mirifica exspectatio Asiae nostrarum dioecesium, quae sex mensibus imperi mei nullas meas acceperat litteras, numquam hospitem uiderat. illud autem tempus quotannis ante me fuerat in hoc quaestu. ciuitates locupletes ne in hiberna milites reciperent magnas pecunias dabant, Cyprii talenta Attica  cc ; qua ex insula (non ὑπερβολικῶς sed uerissime loquor) nummus nullus me obtinente erogabitur. ob haec beneficia, quibus illi obstupescunt, nullos honores mihi nisi uerborum decerni sino; statuas, fana, τέθριππα prohibeo, nec sum in ulla re alia molestus ciuitatibus—sed fortasse tibi qui haec  praedicem de me. perfer, si me amas; tu enim me haec facere uoluisti.  Iter igitur ita per Asiam feci ut etiam fames, qua nihil miserius est, quae tum erat in hac mea Asia (messis enim nulla fuerat), mihi optanda fuerit; quacumque iter feci, nulla ui, nullo iudicio, nulla contumelia, auctoritate et cohortatione perfeci ut et Graeci et ciues Romani qui frumentum compresserant magnum numerum populis pollicerentur.  Id. Febr., quo die has litteras dedi, forum institueram agere Laodiceae Cibyraticum et Apamense, ex Id. Mart. ibidem Synnadense, Pamphylium (tum Phemio dispiciam κέρας), &lt;Lyc&gt;aonium, Isauricum; ex Id. Mai. in Ciliciam, ut ibi Iunius consumatur, uelim tranquille a Parthis. Quintilis, si erit ut uolumus, in itinere est per prouinciam redeuntibus consumendus; uenimus enim in prouinciam Laodiceam Sulpicio et Marcello consulibus prid. Kal. Sext., inde nos oportet decedere a. d.  iii  Kal. Sext. primum contendam a Quinto fratre ut se praefici patiatur, quod et illo et me inuitissimo fiet. sed aliter honeste fieri non potest, praesertim cum uirum optimum Pomptinum ne nunc quidem retinere possim; rapit enim hominem Postumius Romam, fortasse etiam Postumia.  Habes consilia nostra; nunc cognosce de Bruto. familiaris habet Brutus tuus quosdam creditores Salaminorum ex Cypro, M. Scaptium et P. Matinium, quos mihi maiorem in modum commendauit. Matinium non noui. Scaptius ad me in castra uenit. pollicitus ei sum curaturum me Bruti causa ut  ei Salamini pecuniam soluerent. egit gratias; praefecturam petiuit. negaui me cuiquam negotianti dare, quod idem tibi ostenderam (Cn. Pompeio petenti probaram institutum meum, quid dicam Torquato de M. Laenio tuo, multis aliis?); sin praefectus uellet esse syngraphae causa, me curaturum ut exigeret. gratias egit, discessit. Appius noster turmas aliquot equitum dederat huic Scaptio per quas Salaminos coerceret, et eundem habuerat praefectum; uexabat Salaminos. ego equites ex Cypro decedere iussi. moleste tulit Scaptius.  Quid multa? ut ei fidem meam praestarem, cum ad me Salamini Tarsum uenissent et una Scaptius, imperaui ut pecuniam soluerent. multa de syngrapha, de Scapti iniuriis. negaui me audire; hortatus sum, petiui etiam pro meis in ciuitatem beneficiis ut negotium conficerent, dixi denique me coacturum. homines non modo non recusare sed etiam hoc dicere, se a me soluere; quod enim praetori dare consuessent quoniam ego non acceperam, se a me quodam modo dare, atque etiam minus esse aliquanto in Scapti nomine quam in uectigali praetorio. collaudaui homines. 'recte' inquit Scaptius, 'sed subducamus summam.' interim cum ego in edicto translaticio centesimas me obseruaturum haberem cum anatocismo anniuersario, ille ex syngrapha postulabat quaternas. 'quid ais?' inquam, 'possumne contra meum edictum?' at ille profert senatus consultum Lentulo Philippoque consulibus, 'ut qui Ciliciam obtineret [et] ius ex illa syngrapha diceret.' cohorrui primo; etenim erat interitus  ciuitatis. reperio duo senatus consulta isdem consulibus de eadem syngrapha. Salamini cum Romae uersuram facere uellent, non poterant, quod lex Gabinia uetabat. tum iis Bruti familiares freti gratia Bruti dare uolebant quaternis, si sibi senatus consulto caueretur. fit gratia Bruti senatus consultum, 'ut neue Salaminis neue qui eis dedisset fraudi esset'. pecuniam numerarunt. at postea uenit in mentem faeneratoribus nihil se iuuare illud senatus consultum, quod ex syngrapha ius dici lex Gabinia uetaret. tum fit senatus consultum ut ex ea syngrapha &lt;ius diceretur, hoc est, ut nec deteriore nec meliore iure ea syngrapha&gt; esset quam ceterae sed ut eodem. cum haec disseruissem, seducit me Scaptius; ait se nihil contra dicere, sed illos putare talenta  cc  se debere; ea se uelle accipere; debere autem illos paulo minus. rogat ut eos ad ducenta perducam. 'optime' inquam. uoco illos ad me remoto Scaptio. 'quid uos? quantum' inquam 'debetis?' respondent ' cui '. refero ad Scaptium. homo clamare. 'quid opus est' inquam 'potius quam rationes conferatis?' adsidunt, subducunt; ad nummum conuenit. illi se numerare uelle, urgere ut acciperet. Scaptius me rursus seducit, rogat ut rem sic relinquam. dedi ueniam homini impudenter petenti; Graecis querentibus, ut in fano deponerent postulantibus non concessi. clamare omnes qui aderant nihil impudentius Scaptio, qui centesimis cum anatocismo contentus non esset, alii nihil stultius. mihi autem  impudens magis quam stultus uidebatur; nam aut bono nomine centesimis contentus &lt;non&gt; erat aut non bono quaternas centesimas sperabat.  Habes meam causam. quae si Bruto non probatur, nescio cur illum amemus; sed auunculo eius certe probabitur, praesertim cum senatus consultum modo factum sit (puto, postquam tu es profectus) in creditorum causa ut centesimae perpetuo faenore ducerentur. hoc quid intersit, si tuos digitos noui, certe habes subductum. in quo quidem, ὁδοῦ πάρεργον, &lt;L.&gt; Lucceius M. f. queritur apud me per litteras summum esse periculum ne culpa senatus his decretis res ad tabulas nouas perueniat; commemorat quid olim mali C. Iulius fecerit cum dieculam duxerit; numquam rei publicae plus. sed ad rem redeo. meditare aduersus Brutum causam meam, si haec causa est contra quam nihil honeste dici possit, praesertim cum integram rem et causam reliquerim.  Reliqua sunt domestica. de ἐνδομύχῳ probo idem quod tu, Postumiae filio, quoniam Pontidia nugatur; sed uellem adesses. a Quinto fratre his mensibus nihil exspectaris; nam Taurus propter niuis ante mensem Iunium transiri non potest. Thermum, ut rogas, creberrimis litteris fulcio. P. Valerium negat habere quicquam Deiotarus rex eumque ait &lt;a&gt; se sustentari. cum scies Romae intercalatum sit necne, uelim ad me scribas certum quo die mysteria futura sint. litteras tuas minus paulo exspecto quam si Romae esses, sed tamen exspecto. </paragraph></page><page id="114"><paragraph>x Kal .  Mart .   50   ( § 26) CICERO ATTICO SAL. Accepi tuas litteras a. d.  u  Terminalia Laodiceae; quas legi libentissime plenissimas amoris, humanitatis, offici, diligentiae. iis igitur respondebo, * * * (sic enim postulas), nec οἰκονομίαν meam instituam sed ordinem conseruabo tuum.  Recentissimas a Cybistris te meas litteras habere ais a. d. x  Kal. Oct. datas et scire uis tuas ego quas acceperim. omnis fere quas commemoras, praeter eas quas scribis Lentuli pueris et quas Equo Tutico et Brundisio datas. qua re non οἴχεται tua industria, quod uereris, sed praeclare ponitur, si quidem id egisti, ut ego delectarer; nam nulla re sum delectatus magis.  Quod meam βαθύτητα in Appio tibi, liberalitatem etiam in Bruto probo, uehementer gaudeo; ac putaram paulo secus. Appius enim ad me ex itinere bis terue ὑπομεμψιμοίρους litteras miserat quod quaedam a se constituta rescinderem. ut si medicus, cum aegrotus alii medico traditus sit, irasci uelit ei medico qui sibi successerit si quae ipse in curando constituerit immutet ille, sic Appius, cum ἐξ ἀφαιρέσεως prouinciam curarit, sanguinem miserit, quicquid potuit detraxerit, mihi tradiderit enectam, προσανατρεφομένην eam a me non libenter uidet sed modo suscenset, [et] modo gratias agit. nihil enim a me fit cum ulla illius contumelia; tantum modo dissimilitudo meae rationis offendit hominem. quid enim  potest esse tam dissimile quam illo imperante exhaustam esse sumptibus et iacturis prouinciam, nobis eam obtinentibus nummum nullum esse erogatum nec priuatim nec publice? quid dicam de illius praefectis, comitibus, legatis etiam? de rapinis, de libidinibus, de contumeliis? nunc autem domus mehercule nulla tanto consilio aut tanta disciplina gubernatur aut tam modesta est quam nostra tota prouincia. haec non nulli amici Appi ridicule interpretantur, qui me idcirco putent bene audire uelle ut ille male audiat et recte facere non meae laudis sed illius contumeliae causa. sin Appius, ut Bruti litterae quas ad te misit significabant, gratias nobis agit, non moleste fero, sed tamen eo ipso die quo haec ante lucem scribebam cogitabam eius multa inique constituta et acta tollere.  Nunc uenio ad Brutum, quem ego omni studio te auctore sum complexus, quem etiam amare coeperam; sed &lt;plane&gt; dico, me reuocaui ne te offenderem. noli enim putare me quicquam maluisse quam ut mandatis satis facerem nec ulla de re plus laborasse. mandatorum autem mihi libellum dedit, isdemque de rebus tu mecum egeras. omnia sum diligentissime persecutus. primum ab Ariobarzane sic contendi, ut talenta * * * quae mihi pollicebatur illi daret. quoad mecum rex fuit, perbono loco res erat; post a Pompei procuratoribus sescentis premi coeptus est. Pompeius autem cum ob ceteras causas plus potest unus quam ceteri omnes, tum quod putatur ad bellum Parthicum esse uenturus. ei tamen sic nunc soluitur: tricesimo quoque die talenta Attica  xxxiii , et hoc ex tributis; nec id satis efficitur in usuram menstruam. sed Gnaeus noster  clementer id fert; sorte caret, usura nec ea solida contentus est. alii neque soluit cuiquam nec potest soluere; nullum enim aerarium, nullum uectigal habet. Appi instituto tributa imperat; ea uix in faenus Pompei quod satis sit efficiunt. amici regis duo tresue perdiuites sunt, sed ii suum tam diligenter tenent quam ego aut tu. equidem non desino tamen per litteras rogare, suadere, accusare regem. Deiotarus etiam mihi narrauit se ad eum legatos misisse de re Bruti; eos sibi responsum rettulisse illum non habere. et mehercule ego ita iudico, nihil illo regno spoliatius, nihil rege egentius. itaque aut tutela cogito me abdicare aut, ut pro Glabrione Scaeuola, faenus et impendium recusare. ego tamen quas per te Bruto promiseram praefecturas M. Scaptio, L. Gauio, qui in regno rem Bruti procurabant, detuli; nec enim in prouincia mea negotiabantur. tu autem meministi nos sic agere ut quot uellet praefecturas sumeret, dum ne negotiatori; itaque duas ei praeterea dederam, sed ii quibus petierat de prouincia decesserant.  Nunc cognosce de Salaminis, quod uideo tibi etiam nouum accidisse, tamquam mihi. numquam enim ex illo audiui illam pecuniam esse suam; quin etiam libellum ipsius habeo in quo est 'Salamini pecuniam debent M. Scaptio et P. Matinio, familiaribus meis'. eos mihi commendat; adscribit etiam et quasi calcar admouet intercessisse se pro iis magnam pecuniam. confeceram ut soluerent centesimis †sexenni† ductis cum renouatione singulorum annorum. at Scaptius quaternas postulabat. metui, si impetrasset, ne tu ipse me amare desineres;  nam ab edicto meo recessissem et ciuitatem in Catonis et in ipsius Bruti fide locatam meisque beneficiis ornatam funditus perdidissem.  Atque hoc tempore ipso impingit mihi epistulam Scaptius &lt;a&gt; Bruto rem illam suo periculo esse, quod nec mihi umquam Brutus dixerat nec tibi, etiam ut praefecturam Scaptio deferrem. id uero per te exceperamus, &lt;ne&gt; negotiatori; quod si cuiquam, huic tamen non. fuerat enim praefectus Appio, et quidem habuerat turmas equitum, quibus inclusum in curia senatum Salamine obsederat, ut fame senatores quinque morerentur. itaque ego, quo die tetigi prouinciam, cum mihi Cyprii legati Ephesum obuiam uenissent, litteras misi ut equites ex insula statim decederent. his de causis credo Scaptium iniquius de me aliquid ad Brutum scripsisse. sed tamen hoc sum animo: si Brutus putabit me quaternas centesimas oportuisse decernere, cum tota prouincia singulas obseruarem itaque edixissem idque etiam acerbissimis faeneratoribus probaretur, si praefecturam negotiatori denegatam queretur, quod ego Torquato nostro in tuo Laenio, Pompeio ipsi in Sex. Statio negaui et iis probaui, si equites deductos moleste feret, accipiam equidem dolorem mihi illum irasci sed multo maiorem non esse eum talem qualem putassem.  Illud quidem fatebitur Scaptius, me ius dicente sibi omnem pecuniam ex edicto meo auferendi potestatem fuisse. addo etiam illud, quod uereor tibi ipsi ut probem: consistere usura debuit, quae erat in edicto meo; deponere uolebant: impetraui  a Salaminis ut silerent. ueniam illi quidem mihi dederunt, sed quid iis fiet si huc Paulus uenerit? sed totum hoc Bruto dedi; qui de me ad te humanissimas litteras scripsit, ad me autem, etiam cum rogat aliquid, contumaciter, adroganter, ἀκοινονοήτως solet scribere. tu autem uelim ad eum scribas de his rebus, ut sciam quo modo haec accipiat; facies enim me certiorem.  Atque haec superioribus litteris diligenter ad te perscripseram, sed plane te intellegere uolui mihi non excidisse illud quod tu ad me quibusdam litteris scripsisses, si nihil aliud de hac prouincia nisi illius beneuolentiam deportassem, mihi id satis esse. sit sane, quoniam ita tu uis, sed tamen cum eo, credo, quod sine peccato meo fiat. igitur meo decreto soluta res Scaptio statim. quam id rectum sit tu iudicabis; ne ad Catonem quidem prouocabo. sed noli me putare ἐγκελεύσματα illa tua abiecisse, quae mihi in uisceribus haerent. flens mihi meam famam commendasti; quae epistula tua est in qua mentionem &lt;non&gt; facias? itaque irascatur qui uolet, patiar; 'τὸ γὰρ εὖ μετ’ ἐμοῦ', praesertim cum sex libris tamquam praedibus me ipse obstrinxerim, quos tibi tam ualde probari gaudeo. e quibus unum ἱστορικὸν requiris de Cn. Flauio, Anni filio. ille uero ante decemuiros non fuit, quippe qui aedilis curulis fuerit, qui magistratus multis annis post decemuiros institutus est. quid ergo profecit, quod protulit fastos? occultatam putant quodam tempore istam tabulam, ut dies agendi peterentur a paucis; nec uero pauci sunt auctores Cn. Flauium scribam fastos protulisse actionesque composuisse,  ne me hoc uel potius Africanum (is enim loquitur) commentum putes. οὐκ ἔλαθέ σε illud de gestu histrionis? tu sceleste suspicaris, ego ἀφελῶς scripsi.  De me imperatore scribis te ex Philotimi litteris cognosse; sed credo te, iam in Epiro cum esses, binas meas de omnibus rebus accepisse, unas a Pindenisso capto, alteras Laodicea, utrasque tuis pueris datas. quibus de rebus propter casum nauigandi per binos tabellarios misi Romam publice litteras.  De Tullia mea tibi adsentior scripsique ad eam et ad Terentiam mihi placere; tu enim ad me iam ante scripseras 'ac uellem te in tuum ueterem gregem rettulisses'. correcta uero epistula Memmiana nihil negoti fuit; multo enim malo hunc a Pontidia quam illum a Seruilia. qua re adiunges Saufeium nostrum, hominem semper amantem mei, nunc credo eo magis quod debet etiam fratris Appi amorem erga me cum reliqua hereditate creuisse, qui declarauit quanti me faceret cum saepe tum in Bursa. ne tu me sollicitudine magna liberaris.  Furni exceptio mihi non placet; nec enim ego ullum aliud tempus timeo nisi quod ille solum excipit. sed scriberem ad te de hoc plura, si Romae esses. in Pompeio te spem omnem oti ponere non miror; ita res est, remouendumque censeo illud 'dissimulantem'. sed [enim] οἰκονομία si perturbatior est, tibi adsignato; te enim sequor σχεδιάζοντα.  Cicerones pueri amant inter se, discunt, exercentur; sed alter, ut Isocrates dixit in Ephoro et Theopompo, frenis eget,  alter calcaribus. Quinto togam puram Liberalibus cogitabam dare; mandauit enim pater. ea sic obseruabo quasi intercalatum non sit. Dionysius mihi quidem in amoribus est. pueri autem aiunt eum furenter irasci; sed homo nec doctior nec sanctior fieri potest nec tui meique amantior.  Thermum, Silium uere audis laudari; ualde se honeste gerunt. adde M. Nonium, Bibulum, me si uoles. iam Scrofa uellem haberet ubi posset; est enim lautum negotium. ceteri firmant πολίτευμα Catonis. Hortensio quod causam meam commendas ualde gratum. de Amiano, spei nihil putat esse Dionysius. Terenti nullum uestigium agnoui. Moeragenes certe periit; feci iter per eius possessionem, in qua animal reliquum nullum est. haec non noram tum cum &lt;de ea re cum&gt; Democrito tuo locutus sum. Rhosica uasa mandaui. sed heus tu, quid cogitas? in felicatis lancibus et splendidissimis canistris holusculis nos soles pascere: quid te in uasis fictilibus appositurum putem? κέρας Phemio mandatum est. reperietur, modo aliquid illo dignum canat.  Parthicum bellum inpendet. Cassius ineptas litteras misit, necdum Bibuli erant adlatae; quibus recitatis puto fore ut aliquando commoueatur senatus. equidem sum in magna animi perturbatione. si, ut opto, non prorogatur nostrum negotium, habeo Iunium et Quintilem in metu. esto; duo quidem mensis sustinebit Bibulus. quid illo fiet quem reliquero, praesertim si fratrem? quid me autem, si non tam cito decedo? magna turba est. mihi tamen cum Deiotaro conuenit ut ille in meis castris esset cum suis copiis omnibus;  habet autem cohortis quadringenarias nostra armatura  xxx , equitum  ci ↄ  ci ↄ. erit ad sustentandum quoad Pompeius ueniat, qui litteris quas ad me mittit significat suum negotium illud fore. hiemant in nostra prouincia Parthi; exspectatur ipse Orodes. quid quaeris? aliquantum est negoti.  De Bibuli edicto, nihil noui praeter illam exceptionem de qua tu ad me scripseras 'nimis graui praeiudicio in ordinem nostrum'. ego tamen habeo ἰσοδυναμοῦσαν sed tectiorem ex Q. Muci P. f. edicto Asiatico, 'extra quam si ita negotium gestum est ut eo stari non oporteat ex fide bona'; multaque sum secutus Scaeuolae, in iis illud in quo sibi libertatem censent Graeci datam, ut Graeci inter se disceptent suis legibus. breue autem edictum est propter hanc meam διαίρεσιν, quod duobus generibus edicendum putaui; quorum unum est prouinciale, in quo inest de rationibus ciuitatum, de aere alieno, de usura, de syngraphis, in eodem omnia de publicanis; alterum quod sine edicto satis commode transigi non potest, de hereditatum possessionibus, de bonis possidendis, magistris faciendis, &lt;bonis&gt; uendendis, quae ex edicto et postulari et fieri solent. tertium de reliquo iure dicundo ἄγραφον reliqui. dixi me de eo genere mea decreta ad edicta urbana accommodaturum, itaque curo, et satis facio adhuc omnibus. Graeci uero exsultant quod peregrinis iudicibus utuntur. 'nugatoribus quidem' inquies. quid refert? ii se αὐτονομίαν adeptos putant. nostri enim, credo, grauis habent, Turpionem sutorium et Vettium mancipem.   De publicanis quid agam uideris quaerere. habeo in deliciis, obsequor, uerbis laudo, orno: efficio ne cui molesti sint. τὸ παραδοξότατον: usuras eorum quas pactionibus adscripserant seruauit etiam Seruilius; ego sic: diem statuo satis laxam, quam ante si soluerint, dico me centesimas ducturum, si non soluerint, ex pactione. itaque et Graeci soluunt tolerabili faenore et publicanis res est gratissima, si illa iam habent pleno modio, uerborum honorem, inuitationem crebram. quid plura? sunt omnes ita mihi familiares ut se quisque maxime putet; sed tamen μηδὲν αὐτοῖς—scis reliqua.  De statua Africani (ὢ πραγμάτων ἀσυγκλώστων! sed me id ipsum delectauit in tuis litteris), ain tu? Scipio hic Metellus proauum suum nescit censorem non fuisse? atqui nihil habuit aliud inscriptum nisi 'cos.' ea statua quae ab Opis parte postica in excelso est. in illa autem quae est ad Πολυκλέους Herculem inscriptum est 'cos. &lt;cens.&gt;'; quam esse eiusdem status, amictus, anulus, imago ipsa declarat. at mehercule ego, cum in turma inauratarum equestrium quas hic Metellus in Capitolio posuit animaduertissem in Sarapionis subscriptione Africani imaginem, erratum fabrile putaui, nunc uideo Metelli. o ἀνιστορησίαν turpem! nam illud de Flauio et fastis, si secus est, commune erratum est; et tu belle ἠπόρησας et nos publicam prope opinionem secuti sumus, ut multa apud Graecos. quis enim non dixit Εὔπολιν τὸν τῆς ἀρχαίας ab Alcibiade nauigante in Siciliam deiectum esse in mare? redarguit Eratosthenes; adfert enim quas ille post id  tempus fabulas docuerit. num idcirco Duris Samius, homo in historia diligens, quod cum multis errauit, irridetur? quis Zaleucum leges Locris scripsisse non dixit? num igitur iacet Theophrastus si id a Timaeo, tuo familiari, reprehensum est? sed nescire proauum suum censorem non fuisse turpe est, praesertim cum post eum consulem nemo Cornelius illo uiuo censor fuerit.  Quod de Philotimo et de solutione HS  xx dc  scribis, Philotimum circiter Kal. Ian. in Chersonesum audio uenisse; at mi ab eo nihil adhuc. reliqua mea Camillus scribit se accepisse. ea quae sint nescio et aueo scire. [sed] uerum haec posterius et coram fortasse commodius.  Illud me, mi Attice, in extrema fere parte epistulae commouit; scribis enim sic, 'τί λοιπόν;', deinde me obsecras amantissime ne obliuiscar uigilare et ut animaduertam quae fiant. num quid de quo inaudisti? etsi nihil eius modi est; πολλοῦ γε καὶ δεῖ. nec enim me fefellisset nec fallet. sed ista admonitio tua tam accurata nescio quid mihi significare uisa est.  De M. Octauio, iterum iam tibi rescribo te illi probe respondisse; paulo uellem fidentius. nam Caelius libertum ad me misit et litteras accurate scriptas et de pantheris et * * * a ciuitatibus. rescripsi &lt;ad&gt; alterum me moleste ferre, si ego in tenebris laterem nec audiretur Romae nullum in mea prouincia nummum nisi in aes alienum erogari, docuique nec mihi conciliare pecuniam licere nec illi capere, monuique eum, quem  plane diligo, ut cum alios accusasset cautius uiueret; illud autem alterum alienum esse existimatione mea, Cibyratas imperio meo publice uenari.  Lepta tua epistula gaudio exsultat; etenim scripta belle est meque apud eum magna in gratia posuit. filiola tua gratum mihi fecit quod tibi diligenter mandauit ut mihi salutem adscriberes, gratum etiam Pilia, sed illa officiosius quod me, quem iam pridem &lt;amat,&gt; numquam uidit; igitur tu quoque salutem utrique adscribito. litterarum datarum dies prid. Kal. Ian. suauem habuit recordationem clarissimi iuris iurandi quod ego non eram oblitus; Magnus enim praetextatus illo die fui. habes ad omnia; non, ut postulasti, 'χρύσεα χαλκείων' sed paria paribus respondimus.  Ecce autem alia pusilla epistula, quam non relinquam ἀναντιφώνητον. bene mehercule &lt;pro&gt;posuit Lucceius Tusculanum, nisi forte (solet enim) cum suo tibicine; et uelim scire qui sit eius status. Lentulum quidem nostrum praeter Tusculanum * * * proscripsisse audio. cupio hos expeditos uidere, cupio etiam Sestium, adde sis Caelium; in quibus omnibus est 'αἴδεσθεν μὲν ἀνήνασθαι, δεῖσαν δ’ ὑποδέχθαι'. de Memmio restituendo ut Curio cogitet te audisse puto. de Egnati Sidicini nomine nec nulla nec magna spe sumus. Pinarium, quem mihi commendas, diligentissime Deiotarus curat grauiter aegrum. respondi etiam minori.  Tu uelim dum ero Laodiceae, id est ad Id. Mai., quam saepissime mecum per litteras colloquare et cum Athenas ueneris (iam enim sciemus de rebus urbanis, de prouinciis,  quae omnia in mensem Martium sunt collata) utique ad me tabellarios mittas. et heus tu, †genua† uos a Caesare per Herodem talenta Attica  l  extorsistis? in quo, ut audio, magnum odium Pompei suscepistis; putat enim suos nummos uos comedisse, Caesarem in Nemore aedificando diligentiorem fore. haec ego ex P. Vedio, magno nebulone sed Pompei tamen familiari, audiui. hic Vedius mihi obuiam uenit cum duobus essedis et raeda equis iuncta et lectica et familia magna, pro qua, si Curio legem pertulerit, HS centenos pendat necesse est; erat praeterea cynocephalus in essedo nec deerant onagri. numquam uidi hominem nequiorem. sed extremum audi. deuersatus est Laodiceae apud Pompeium Vindillum; ibi sua deposuit cum ad me profectus est. moritur interim Vindillus. quod res ad Magnum Pompeium pertinere putabatur, C. Vennonius domum Vindilli uenit. cum omnia obsignaret, in Vedianas res incidit. in his inuentae sunt quinque imagunculae matronarum, in quibus una sororis amici tui, hominis bruti qui hoc utatur, et &lt;uxoris&gt; illius lepidi qui haec tam neglegenter ferat. haec te uolui παριστορῆσαι; sumus enim ambo belle curiosi.  Vnum etiam uelim cogites. audio Appium πρόπυλον Eleusine facere; num inepti fuerimus si nos quoque Academiae fecerimus? 'puto' inquies. ergo id ipsum scribes ad me. equidem ualde ipsas Athenas amo; uolo esse aliquod monumentum, odi falsas inscriptiones statuarum alienarum. sed ut tibi placebit,  faciesque me in quem diem Romana incidant mysteria certiorem et quo modo hiemaris. cura ut ualeas. post Leuctricam pugnam die septingentesimo sexagesimo quinto.</paragraph></page><page id="115"><paragraph>ex .  Apr .,  ut .  uid .,   50 CICERO ATTICO SAL. Cum Philogenes, libertus tuus, Laodiceam ad me salutandi causa uenisset et se statim ad te nauigaturum esse diceret, has ei litteras dedi, quibus ad eas rescripsi quas acceperam a Bruti tabellario. et respondebo primum postremae tuae paginae, qua mihi magnae molestiae fuit quod ad te scriptum est a Cincio de Stati sermone; in quo hoc molestissimum est, Statium dicere a me quoque id consilium probari. &lt;ego&gt; autem de isto hactenus dixerim, me uel plurima uincla tecum summae coniunctionis optare, etsi sunt amoris artissima; tantum abest ut ego ex eo quo astricti sumus laxari aliquid uelim. illum autem multa de istis rebus asperius solere loqui saepe sum expertus, saepe etiam leniui iratum; id scire te arbitror. in hac autem peregrinatione militiaue nostra saepe incensum ira uidi, saepe placatum. quid ad Statium scripserit nescio; quicquid acturus de tali re fuit, scribendum tamen ad libertum non fuit. mihi autem erit maximae curae ne quid fiat secus quam uolumus quamque oportet. nec satis est in eius modi re se quemque praestare, ac maximae partes istius offici sunt pueri Ciceronis siue iam adulescentis; quod quidem illum soleo hortari. ac mihi uidetur ualde  matrem, ut debet, amare teque mirifice; sed est magnum illud quidem uerum tamen multiplex pueri ingenium; quod ego regendo habeo negoti satis.  Quoniam respondi postremae tuae paginae prima mea, nunc ad primam reuertar tuam. Peloponnesias ciuitates omnis maritimas esse hominis non nequam sed etiam tuo iudicio probati, Dicaearchi, tabulis credidi. is multis nominibus in Trophoniana Chaeronis narratione Graecos in eo reprehendit quod maritima secuti sint, nec ullum in Peloponneso locum excipit. cum mihi auctor placeret (&lt;et&gt;enim erat ἱστορικώτατος et uixerat in Peloponneso), admirabar tamen et uix adcredens communicaui cum Dionysio. atque is primo est commotus, deinde, quod de deo [cum] isto Dicaearch&lt;e&gt;o non minus bene existimabat quam tu de C. Vestorio, ego de M. Cluuio, non dubitabat quin ei crederemus. Arcadiae censebat esse Lepreon quoddam maritimum; Tenea autem et Aliphera et Tritia νεόκτιστα ei uidebantur, idque τῷ τῶν νεῶν καταλόγῳ confirmabat, ubi mentio non fit istorum. itaque istum ego locum totidem uerbis a Dicaearcho transtuli. 'Phliasios' autem dici sciebam et ita fac ut habeas; nos quidem sic habemus. sed primo me ἀναλογία deceperat, Φλιοῦς, Ὀποῦς, Σιποῦς, quod Ὀπούντιοι, Σιπούντιοι; sed hoc continuo correximus.  Laetari te nostra moderatione et continentia uideo. tum id magis faceres, si adesses. atque hoc foro quod egi ex Id. Febr. Laodiceae ad Kal. Mai. omnium dioecesium praeter Ciliciae mirabilia quaedam effecimus; ita multae ciuitates omni aere  alieno liberatae, multae ualde leuatae sunt, omnes suis legibus et iudiciis usae αὐτονομίαν adeptae reuixerunt. his ego duobus generibus facultatem ad se aere alieno liberandas aut leuandas dedi: uno quod omnino nullus in imperio meo sumptus factus est; nullum cum dico non loquor ὑπερβολικῶς: nullus inquam, ne terruncius quidem. hac autem re incredibile est quantum ciuitates emerserint. accessit altera: mira erant in ciuitatibus ipsorum furta Graecorum quae magistratus sui fecerant. quaesiui ipse de iis qui annis decem proximis magistratum gesserant; aperte fatebantur. itaque sine ulla ignominia suis umeris pecunias populis rettulerunt. populi autem nullo gemitu publicanis, quibus hoc ipso lustro nihil soluerant, etiam superioris lustri reddiderunt; itaque publicanis in oculis sumus. 'gratis' inquis 'uiris.' sensimus. iam cetera iuris dictio nec imperita et clemens cum admirabili facilitate. aditus autem ad me minime prouinciales. nihil per cubicularium; ante lucem inambulabam domi ut olim candidatus. grata haec et magna mihique nondum laboriosa ex illa uetere militia.  Non. Mai. in Ciliciam cogitabam; ibi cum Iunium mensem consumpsissem (atque utinam in pace! magnum enim bellum impendet a Parthis), Quintilem in reditu ponere. annuae enim mihi operae a. d.  iii  Kal. Sext. emerentur. magna autem in spe  sum mihi nihil temporis prorogatum iri. habebam acta urbana usque ad Non. Mart.; e quibus intellegebam Curionis nostri constantia omnia potius actum iri quam de prouinciis. ergo, ut spero, prope diem te uidebo.  Venio ad Brutum tuum, immo nostrum (sic enim mauis). equidem omnia feci quae potui aut in mea prouincia perficere &lt;aut&gt; in regno experiri. omni igitur modo egi cum rege et ago cottidie, per litteras scilicet; ipsum enim triduum quadriduumue mecum habui turbulentis in rebus quibus eum liberaui. sed et tum praesens et postea creberrimis &lt;litteris&gt; non destiti rogare et petere mea causa, suadere et hortari sua. multum profeci, sed quantum, non plane, quia longe absum, scio.  Salaminos autem (hos enim poteram coercere) adduxi ut totum nomen Scaptio uellent soluere, sed centesimis ductis a proxima quidem syngrapha nec perpetuis sed renouatis quotannis. numerabantur nummi: noluit Scaptius. &lt;quid&gt; tu, qui ais Brutum cupere aliquid perdere? 'quaternas habebat in syngrapha'. fieri non poterat nec, si posset, ego pati possem. audio omnino Scaptium paenitere. nam quod senatus consultum esse dicebat ut ius ex syngrapha diceretur, eo consilio factum est quod pecuniam Salamini contra legem Gabiniam sumpserant. uetabat autem ea lex ius dici de ita sumpta pecunia; decreuit igitur senatus ut ius diceretur &lt;ex&gt; ista syngrapha. nunc ista habet iuris idem quod ceterae, nihil praecipui. haec a me  ordine facta puto me Bruto probaturum, tibi nescio, Catoni certe probabo.  Sed iam ad te ipsum reuertor. ain tandem, Attice, laudator integritatis et elegantiae nostrae? 'ausus es hoc ex ore tuo' (inquit Ennius), ut equites Scaptio ad pecuniam cogendam darem me rogare? an tu si mecum esses, qui scribis morderi te interdum quod non simul sis, paterere me id facere si uellem? 'non amplius' inquis 'quinquaginta.' cum Spartaco minus multi primo fuerunt. quid tandem isti mali in tam tenera insula non fecissent? &lt;non fecissent&gt; autem? immo quid ante aduentum meum non fecerunt? inclusum in curia senatum habuerunt Salaminum ita multos dies ut interierint non nulli fame; erat enim praefectus Appi Scaptius et habebat turmas ab Appio. id me igitur tu, cuius mehercule os mihi ante oculos solet uersari cum de aliquo officio ac laude cogito, tu me, inquam, rogas praefectus ut Scaptius sit? at hoc statueramus, ut negotiatorem neminem, idque Bruto probamus. habeat is turmas? cur potius quam cohortis? sumptu iam nepos euadit Scaptius. 'uolunt' inquit 'principes.' scio; nam ad me Ephesum usque uenerunt flentesque equitum scelera et miserias suas detulerunt. itaque statim dedi litteras ut ex Cypro equites ante certam diem decederent, ob eamque causam tum ob ceteras Salamini nos in caelum decretis suis sustulerunt. sed iam quid opus equitatu? soluunt enim Salamini; nisi forte id uolumus armis efficere, ut faenus quaternis centesimis ducant. et ego audebo legere umquam aut attingere eos libros quos tu dilaudas, si tale quid fecero? nimis, &lt;nimis&gt; inquam, in isto Brutum amasti,  dulcissime Attice, nos uereor ne parum. atque haec scripsi ego ad Brutum scripsisse te ad me.  Cognosce nunc cetera. pro Appio nos hic omnia facimus, honeste tamen sed plane libenter; nec enim ipsum odimus et Brutum amamus et Pompeius mirifice a me contendit, quem mehercule plus plusque in dies diligo. C. Coelium huc quaestorem uenire audisti? nescio quid sit hominis. [sed] Pammenia illa mihi non placent. ego me spero Athenis fore mense Septembri. tuorum itinerum tempora scire sane uelim. εὐήθειαν Semproni Rufi cognoui ex epistula tua Corcyraea; quid quaeris? inuideo potentiae Vestori.  Cupiebam etiam nunc plura garrire, sed lucet; urget turba, festinat Philogenes. ualebis igitur et ualere Piliam et Caeciliam nostram iubebis litteris et saluebis a meo Cicerone.</paragraph></page><page id="116"><paragraph>Mai .  uel in .  Iun .   50  Tarsum iter faciens CICERO ATTICO SAL. Etsi nihil sane habebam noui quod post accidisset quam dedissem ad te Philogeni liberto tuo litteras, tamen cum Philotimum Romam remitterem, scribendum aliquid ad te fuit. ac primum illud quod me maxime angebat (non quo me aliquid iuuare posses; quippe; res enim est in manibus, tu autem abes longe gentium, 'πολλὰ δ’ ἐν μεταιχμίῳ νότος κυλίνδει κύματ’ εὐρείης ἁλός'):  obrepit dies, ut uides (mihi enim a. d.  iii  Kal. Sext. de prouincia decedendum est), nec succeditur. quem relinquam qui prouinciae praesit? ratio quidem et opinio hominum postulat fratrem, primum quod uidetur esse honos, nemo igitur potior; deinde quod solum habeo praetorium. Pomptinus enim ex pacto et conuento (nam ea lege exierat) iam a me discesserat. quaestorem nemo dignum putat; etenim est leuis, libidinosus, tagax. de fratre autem primum illud est: persuaderi ei non posse arbitror; odit enim prouinciam, et hercule nihil odiosius, nihil molestius. deinde ut mihi nolit negare, quidnam mei sit offici? cum bellum esse in Syria magnum putetur, id uideatur in hanc prouinciam erupturum, hic praesidi nihil sit, sumptus annuus decretus sit, uideaturne aut pietatis esse meae fratrem relinquere aut diligentiae nugarum aliquid relinquere? magna igitur, ut uides, sollicitudine adficior, magna inopia consili. quid quaeris? toto negotio nobis opus non fuit. quanto tua prouincia melior! decedes cum uoles, nisi forte iam decessisti; quem uidebitur praeficies Thesprotiae et Chaoniae. necdum tamen ego Quintum conueneram, ut iam si id placeret scirem possetne ab eo impetrari; nec tamen, si posset, quid uellem habebam. hoc est igitur eius modi.  Reliqua plena adhuc et laudis et gratiae, digna iis libris quos dilaudas: conseruatae ciuitates, cumulate publicanis satis factum; offensus contumelia nemo, decreto iusto et seuero perpauci, nec tamen quisquam ut queri audeat; res gestae dignae triumpho, de quo ipso nihil cupide agemus, sine tuo  quidem consilio certe nihil. clausula est difficilis in tradenda prouincia; sed haec deus aliquis gubernabit.  De urbanis rebus scilicet plura tu scis, saepius et certiora audis; equidem doleo non me tuis litteris certiorem fieri. huc enim odiosa adferebantur de Curione, de Paulo; non quo ullum periculum uideam stante Pompeio uel etiam sedente, ualeat modo; sed mehercule Curionis et Pauli, meorum familiarium, uicem doleo. formam igitur mihi totius rei publicae, si iam es Romae aut cum eris, uelim mittas quae mihi obuiam ueniat, ex qua me fingere possim et praemeditari quo animo accedam ad urbem; est enim quiddam aduenientem non esse peregrinum atque hospitem.  Et quod paene praeterii, Bruti tui causa, ut saepe ad te scripsi, feci omnia. Cyprii numerabant; sed Scaptius centesimis renouato in singulos annos faenore contentus non fuit. Ariobarzanes non in Pompeium prolixior per ipsum quam per me in Brutum. quem tamen ego praestare non poteram; erat enim rex perpauper aberamque ab eo ita longe ut nihil possem nisi litteris, quibus pugnare non destiti. summa haec est: pro ratione pecuniae liber&lt;al&gt;ius est Brutus tractatus quam Pompeius. Bruto curata hoc anno talenta circiter  c , Pompeio in sex mensibus promissa  cc . iam in Appi negotio quantum tribuerim Bruto dici uix potest. quid est igitur quod laborem? amicos habet meras nugas, Ma&lt;ti&gt;nium, Scaptium; qui quia non habuit &lt;a&gt; me turmas equitum quibus Cyprum uexaret, ut ante me fecerat,  fortasse suscenset, aut quia praefectus non est, quod ego nemini tribui negotiatori (non C. Vennonio, meo familiari, non tuo, M. Laenio), et quod tibi Romae ostenderam me seruaturum; in quo perseueraui. sed quid poterit queri is qui auferre pecuniam cum posset noluit? †aut Scaptius† qui in Cappadocia fuit puto esse satis factum. is a me tribunatum cum accepisset, quem ego ex Bruti litteris ei detulissem, postea scripsit ad me se uti nolle eo tribunatu.  Gauius est quidam, cui cum praefecturam detulissem Bruti rogatu multa et dixit et fecit cum quadam mea contumelia, P. Clodi canis. is me nec proficiscentem Apamea prosecutus est nec, cum postea in castra uenisset atque inde discederet, num quid uellem rogauit et fuit aperte mihi nescio qua re non amicus. hunc ego si in praefectis habuissem, quem tu me hominem putares? qui, ut scis, potentissimorum hominum contumaciam numquam tulerim, ferrem huius adseculae? etsi hoc plus est quam ferre, tribuere etiam aliquid benefici et honoris. is igitur Gauius, cum Apameae me nuper uidisset Romam proficiscens, me ita appellauit &lt;ut&gt; Culleolum uix auderem: 'unde' inquit 'me iubes petere cibaria praefecti?' respondi lenius quam putabant oportuisse qui aderant, me non instituisse iis dare cibaria quorum opera non essem usus. abiit iratus. huius nebulonis oratione si Brutus moueri potest, licebit eum solus ames, me aemulum non habebis. sed illum eum futurum esse  puto qui esse debet; tibi tamen causam notam esse uolui et ad ipsum haec perscripsi diligentissime. omnino (soli enim sumus) nullas umquam ad me litteras misit Brutus, ne proxime quidem de Appio, in quibus non inesset adrogans et ἀκοινονόητον aliquid. tibi autem ualde solet in ore esse. 'Granius autem non contemnere se et reges odisse superbos.' in quo tamen ille mihi risum magis quam stomachum mouere solet; sed plane parum cogitat quid scribat aut ad quem.  Q. Cicero puer legit, ut opinor, et certe, epistulam inscriptam patri suo; solet enim aperire, idque de meo consilio, si quid forte sit quod opus sit sciri. in ea autem epistula erat idem illud de sorore quod ad me. mirifice conturbatum uidi puerum; lacrimans mecum est questus. quid quaeris? miram in eo pietatem, suauitatem humanitatemque perspexi; quo maiorem spem habeo nihil fore aliter ac deceat. id te igitur scire uolui.  Ne illud quidem praetermittam. Hortensius filius fuit Laodiceae gladiatoribus, flagitiose et turpiter. hunc ego patris causa uocaui ad cenam quo die uenit, et eiusdem patris causa nihil amplius. is mihi dixit se Athenis me exspectaturum ut mecum decederet. 'recte' inquam; quid enim dicerem? omnino puto nihil esse quod dixit; nolo quidem, ne offendam patrem, quem mehercule multum diligo. sin fuerit meus comes, moderabor ita ne quid eum offendam quem minime uolo.  Haec sunt. etiam illud: orationem Q. Celeris mihi uelim  mittas contra M. Seruilium. litteras mitte quam primum; si nihil &lt;erit, id ipsum scribes, nihil&gt; fieri, uel per tuum tabellarium. Piliae et filiae salutem. cura ut ualeas.</paragraph></page><page id="117"><paragraph>med .(?)  Iun .   50  in itinere CICERO ATTICO SAL. Tarsum ueni Non. Iun. ibi me multa mouerunt: magnum in Syria bellum, magna in Cilicia latrocinia, mihi difficilis ratio administrandi, quod paucos dies habebam reliquos annui muneris, illud autem difficillimum, relinquendus erat ex senatus consulto qui praeesset. nihil minus probari poterat quam quaestor Mescinius. nam de Coelio nihil audiebamus. rectissimum uidebatur Quintum fratrem cum imperio relinquere; in quo multa molesta, discessus noster, belli periculum, militum improbitas, sescenta praeterea. o rem totam odiosam! sed haec fortuna uiderit, quoniam consilio non multum uti licet.  Tu quando Romam saluus (ut spero) uenisti, uidebis, ut soles, omnia quae intelleges nostra interesse, in primis de Tullia mea, cuius de condicione quid mihi placeret scripsi ad Terentiam cum tu in Graecia esses; deinde de honore nostro. quod enim tu afuisti, uereor ut satis diligenter actum in senatu sit de litteris meis.  Illud praeterea μυστικώτερον ad te scribam, tu sagacius odorabere. τῆς δάμαρτός μου ὁ ἀπελεύθερος (οἶσθα ὃν λέγω) ἔδοξέ μοι πρώην, ἐξ ὧν ἀλογευόμενος παρεφθέγγετο, πεφυρακέναι τὰς ψήφους ἐκ τῆς ὠνῆς τῶν ὑπαρχόντων &lt;τῶν&gt; τοῦ Κροτωνιάτου τυραννοκτόνου. δέδοικα δὴ μή τι—νοήσεις δήπου. τοῦτο δὴ περισκεψάμενος τὰ λοιπὰ ἐξασφάλισαι. non queo tantum quantum uereor scribere; tu autem fac ut mihi tuae litterae uolent obuiae.  Haec festinans scripsi in itinere atque agmine. Piliae et puellae Caeciliae bellissimae salutem dices.</paragraph></page><page id="118"><paragraph>u Kal .  Quint .   50   ( § 3)  in castris ad Pyramum CICERO ATTICO SAL. Nunc quidem profecto Romae es, quo te, si ita est, saluum uenisse gaudeo; unde quidem quam diu afuisti, magis a me abesse uidebare quam si domi esses. minus enim mihi meae notae res erant, minus etiam publicae. qua re uelim, etsi (ut spero) te haec legente aliquantum iam uiae processero, tamen obuias mihi litteras quam argutissimas de omnibus rebus crebro mittas, in primis de quo scripsi ad te antea. τῆς ξυναόρου τῆς ἐμῆς οὑξελεύθερος ἔδοξέ μοι θαμὰ βατταρίζων &lt;καὶ&gt; ἀλύων ἐν τοῖς ξυλλόγοις καὶ ταῖς λέσχαις ὑπό τι πεφυρακέναι τὰς ψήφους ἐν τοῖς ὑπάρχουσιν τοῖς τοῦ Κροτωνιάτου. hoc tu indaga, ut soles, at hoc magis. ἐξ ἄστεως ἑπταλόφου στείχων παρέδωκεν μνῶν †καμν† ὀφείλημα τῷ Καμίλλῳ, ἑαυτόν τε ὀφείλοντα μνᾶς κδʹ ἐκ τῶν Κροτωνιατικῶν καὶ ἐκ τῶν Χερρονησιτικῶν μηʹ καὶ μνᾶς κληρονομῆσαι χμʹ [κμ]. τούτων δὲ μηδὲ ὀβολὸν διευλυτῆσθαι, πάντων ὀφειληθέντων τοῦ δευτέρου μηνὸς τῇ νουμηνίᾳ. τὸν δὲ ἀπελεύθερον αὐτοῦ, ὄντα ὁμώνυμον τῷ Κόνωνος πατρί, μηδὲν ὁλοσχερῶς πεφροντικέναι. ταῦτα οὖν πρῶτον μὲν ἵνα πάντα σῴζηται, δεύτερον δὲ ἵνα μηδὲ τῶν τόκων ὀλιγωρήσῃς τῶν ἀπὸ τῆς προεκκειμένης ἡμέρας. ὅσας * * * αὐτοῦ ἠνέγκαμεν σφόδρα δέδοικα· καὶ γὰρ παρῆν πρὸς ἡμᾶς κατασκεψόμενος καί τι σχεδὸν ἐλπίσας· ἀπογνοὺς δ’ ἀλόγως ἀπ&lt;ῆλθ&gt;εν ἐπειπών 'εἴκω· "αἰσχρόν τοι δηρόν τε μένειν . . . "', meque obiurgauit uetere prouerbio 'τὰ μὲν διδόμενα . . . '. reliqua uide et quantum fieri potest perspice.  Nos etsi annuum tempus [est] prope iam emeritum habebamus (dies enim  xxxiii  erant reliqui), sollicitudine prouinciae tamen uel maxime urgebamur. cum enim arderet Syria bello et Bibulus in tanto maerore suo maximam curam belli sustineret ad meque legati eius et quaestor et amici eius litteras mitterent ut subsidio uenirem, etsi exercitum infirmum habebam, auxilia sane bona sed ea Galatarum, Pisidarum, Lyciorum (haec enim sunt nostra robora), tamen esse officium meum putaui exercitum habere quam proxime hostem quoad mihi praeesse prouinciae per senatus consultum liceret. sed quo ego maxime delectabar, Bibulus molestus mihi non erat, de omnibus rebus scribebat ad me potius. et mihi decessionis dies λεληθότως obrepebat. qui cum aduenerit, ἄλλο πρόβλημα, quem praeficiam, nisi Caldus quaestor uenerit; de quo adhuc nihil certi habebamus.   Cupiebam mehercule longiorem epistulam facere, sed nec erat res de qua scriberem nec iocari prae cura poteram. ualebis igitur et puellae salutem Atticulae tuae dices nostraeque Piliae.</paragraph></page><page id="119"><paragraph>c .  iii Non .  Sext .   50  Sidae CICERO ATTICO SAL. Ego dum in prouincia omnibus rebus Appium orno, subito sum factus accusatoris eius socer. 'id quidem' inquis 'di adprobent!'. ita uelim, teque ita cupere certo scio. sed crede mihi, nihil minus putaram ego, qui de Ti. Nerone, qui mecum egerat, certos homines ad mulieres miseram; qui Romam uenerunt factis sponsalibus. sed hoc spero melius. mulieres quidem ualde intellego delectari obsequio et comitate adulescentis. cetera noli ἐξακανθίζειν.  Sed heus tu, πυροὺς εἰς δῆμον Athenis? placet hoc tibi? etsi non impediebant mei certe libri; non enim ista largitio fuit in ciuis sed in hospites liberalitas. me tamen de Academiae προπύλῳ iubes cogitare, cum iam Appius de Eleusine non cogitet?  De Hortensio te certo scio dolere. equidem excrucior; decreram enim ualde cum eo familiariter uiuere.  Nos prouinciae praefecimus Coelium. 'puerum' inquies 'et fortasse fatuum et non grauem et non continentem.' adsentior; fieri non potuit aliter. nam quas multo ante tuas acceperam litteras in quibus ἐπέχειν te scripseras quid esset mihi faciendum de relinquendo, eae me pungebant. uidebam enim quae  tibi essent ἐποχῆς causae, et erant eaedem mihi. puero traderem? &lt;id rei publicae non utile.&gt; fratri autem? illud non utile nobis. nam praeter fratrem nemo erat quem sine contumelia quaestori, nobili praesertim, anteferrem. tamen, dum impendere Parthi uidebantur, statueram fratrem relinquere, aut etiam rei publicae causa contra senatus consultum ipse remanere; qui postea quam incredibili felicitate discesserunt, sublata dubitatio est. uidebam sermones: 'hui, fratrem reliquit! num est hoc non plus annum obtinere prouinciam? quid quod senatus eos uoluit praeesse prouinciis qui non praefuissent? at hic triennium.'  Ergo haec ad populum: quid quae tecum? numquam essem sine cura, si quid iracundius aut contumeliosius aut neglegentius, quae fert uita hominum. quid si quid filius puer et puer bene sibi fidens? qui esset dolor? quem pater non dimittebat teque id censere moleste ferebat. at nunc Coelius non dico equidem 'quod egerit', sed tamen multo minus laboro. adde illud. Pompeius, eo robore uir, iis radicibus, Q. Cassium sine sorte delegit, Caesar Antonium: ego sorte datum offenderem, ut etiam inquireret in eum quem reliquissem? hoc melius, et huius rei plura exempla, senectuti quidem nostrae profecto aptius. at te apud eum, di boni, quanta in gratia posui! eique legi litteras non tuas sed librari tui.  Amicorum litterae me ad triumphum uocant, rem a nobis, ut ego arbitror, propter hanc παλιγγενεσίαν nostram non neglegendam. qua re tu quoque, mi Attice, incipe id cupere, quo nos minus inepti uideamur. </paragraph></page><page id="120"><paragraph>Quint .   50  Tarsi (?) CICERO &lt;ATTICO SAL.&gt; Quintus filius pie sane (me quidem certe multum hortante, sed currentem) animum patris sui sorori tuae reconciliauit. eum ualde etiam tuae litterae excitarunt. quid quaeris? confido rem ut uolumus esse.  Bis ad te antea scripsi de re mea familiari, si modo tibi redditae litterae sunt, Graece ἐν αἰνιγμοῖς. scilicet nihil est mouendum; sed tamen ἀφελῶς percontando &lt;de&gt; nominibus Milonis et ut expediat ut mihi receperit hortando aliquid aut proficies &lt;aut certe perspicies&gt;.  Ego Laodiceae quaestorem Mescinium exspectare iussi, ut confectas rationes lege Iulia apud duas ciuitates possim relinquere. Rhodum uolo puerorum causa, inde quam primum Athenas, etsi etesiae ualde reflant; sed * * * plane uolo his magistratibus, quorum uoluntatem in supplicatione sum expertus. tu tamen mitte, quaeso, mihi obuiam litteras num quid putes rei publicae nomine tardandum esse nobis.  Tiro ad te dedisset litteras, nisi eum grauiter aegrum Issi  reliquissem; sed nuntiant melius esse. ego tamen angor; nihil enim illo adulescente castius, nihil diligentius.</paragraph></page><page id="121"><paragraph>Kal .  Oct .   50   ( § 4)  Ephesi CICERO ATTICO SAL. Cum instituissem ad te scribere calamumque sumpsissem, Batonius e naui recta ad me uenit domum Ephesi et epistulam tuam reddidit  ii  Kal. Oct. laetatus sum felicitate nauigationis tuae, opportunitate Piliae, etiam hercule sermone eiusdem de coniugio Tulliae meae. Batonius autem meros terrores ad me attulit Caesarianos, cum Lepta etiam plura locutus est, spero falsa sed certe horribilia: exercitum nullo modo dimissurum, cum illo praetores designatos &lt;tris&gt;, Cassium tribunum pl., Lentulum consulem facere, Pompeio in animo esse urbem relinquere. sed heus tu, num quid moleste fers de illo qui se solet anteferre patruo sororis tuae fili? at a quibus uictus!  Sed ad rem. nos etesiae uehementissimi tardarunt; detraxit  xx ipsos dies etiam aphractus Rhodi. Kal. Oct. Epheso conscendentes hanc epistulam dedimus L. Tarquitio simul e portu egredienti sed expeditius nauiganti. nos Rhodiorum aphractis ceterisque longis nauibus tranquillitates aucupaturi eramus; ita tamen properabamus ut non posset magis.  De raudusculo Puteolano gratum. nunc uelim dispicias res Romanas, uideas quid nobis de triumpho cogitandum putes, ad quem amici me uocant. ego, nisi Bibulus, qui dum unus hostis in Syria fuit pedem porta non plus extulit quam &lt;consul&gt; domo sua, adniteretur de triumpho, aequo essem animo; nunc  uero 'αἰσχρὸν σιωπᾶν'. sed explora rem totam, ut quo die congressi erimus consilium capere possimus.  Sat multa, qui et properarem et ei litteras darem qui aut mecum aut paulo ante uenturus esset. Cicero tibi plurimam salutem dicit, tu dices utriusque nostrum uerbis et Piliae tuae et filiae.</paragraph></page><page id="122"><paragraph>Id .  Oct .   50   ( § 5)  Athenis CICERO ATTICO SAL. In Piraeea cum exissem prid. Id. Oct., accepi ab Acasto seruo meo statim tuas litteras. quas quidem cum exspectassem iam diu, admiratus sum, ut uidi obsignatam epistulam, breuitatem eius, ut aperui, rursus σύγχυσιν litterularum, quae solent tuae compositissimae et clarissimae esse, ac, ne multa, cognoui ex eo quod ita scripseras te Romam uenisse a. d.  xii  Kal. Oct. cum febri. percussus uehementer, nec magis quam debui, statim quaero ex Acasto. ille et tibi et sibi uisum et ita se domi ex tuis audisse ut nihil esset incommodi; id uidebatur adprobare quod erat in extremo, febriculam tum te habentem scripsisse. sed te amaui tamen admiratusque sum quod nihilo minus ad me tua manu scripsisses. qua re de hoc satis; spero enim, quae tua prudentia et temperantia est, &lt;et&gt; hercule, ut me iubet Acastus, confido te iam ut uolumus ualere.  A Turranio te accepisse meas litteras gaudeo. παραφύλαξον, si me amas, τὴν τοῦ φυρατοῦ φιλοτιμίαν· αὐτίκα γὰρ hanc, quae mehercule mihi magno dolori est (dilexi enim hominem),  procura, quantulacumque est, Precianam hereditatem; prorsus ille ne attingat. dices nummos mihi opus esse ad apparatum triumphi; in quo, ut praecipis, nec me κενὸν in expetendo cognosces nec ἄτυφον in abiciendo.  Intellexi ex tuis litteris te ex Turranio audisse a me prouinciam fratri traditam. adeon ego non perspexeram prudentiam litterarum tuarum? ἐπέχειν te scribebas: quid erat dubitatione dignum, si esset quicquam cur placeret fratrem et talem fratrem relinqui? ἀθέτησις ista mihi tua, non ἐποχὴ uidebatur. monebas de Q. Cicerone puero ut eum quidem neutiquam relinquerem: 'τοὐμὸν ὄνειρον ἐμοί.' eadem omnia quasi collocuti essemus uidimus. non fuit faciendum aliter, meque ἐπιχρονία ἐποχὴ tua dubitatione liberauit. sed puto te accepisse de hac re epistulam scriptam accuratius.  Ego tabellarios postero die ad uos eram missurus; quos puto ante uenturos quam nostrum Saufeium, sed eum sine meis litteris ad te uenire uix rectum erat. tu mihi, ut polliceris, de Tulliola mea, id est de Dolabella, perscribes, de re publica, quam prouideo in summis periculis, de censoribus, maximeque de signis, tabulis quid fiat, referaturne. Id. Oct. has dedi litteras, quo die, ut scribis, Caesar Placentiam legiones  iiii . quaeso, quid nobis futurum est? in arce Athenis statio mea nunc placet. </paragraph></page><page id="123"><paragraph>xuii Kal .  Nou .   50 CICERO ATTICO SAL. Dederam equidem L. Saufeio litteras et dederam ad te unum, quod, cum non esset temporis mihi ad scribendum satis, tamen hominem tibi tam familiarem sine meis litteris ad te uenire nolebam; sed, ut philosophi ambulant, has tibi redditum iri putabam prius. sin iam illas accepisti, scis me Athenas uenisse prid. Id. Oct., e naui egressum in Piraeum tuas ab Acasto nostro litteras accepisse, conturbatum quod cum febre Romam uenisses bono tamen animo esse coepisse quod Acastus ea quae uellem de adleuato corpore tuo nuntiaret, cohorruisse autem in e&lt;o&gt; quod tuae litterae de legionibus Caesaris adferrent; et egi[sse] tecum ut uideres ne quid φιλοτιμία eius quem nosti nobis noceret; et, de quo iam pridem ad te scripseram, Turranius autem secus tibi Brundisi dixerat (quod ex iis litteris cognoui quas a Xenone, optimo uiro, accepi), cur fratrem prouinciae non praefecissem exposui breuiter. haec fere sunt in illa epistula.  Nunc audi reliqua. per fortunas, omnem tuum amorem quo me es amplexus omnemque tuam prudentiam, quam mehercule ego in omni genere iudico singularem, confer iam ad eam curam, ut de omni statu meo cogites. uidere enim mihi uideor tantam dimicationem, nisi idem deus qui nos melius quam optare auderemus Parthico bello liberauit respexerit rem publicam—sed tantam quanta numquam fuit. age, hoc malum mihi commune est cum omnibus; nihil tibi mando ut de eo cogites, illud meum proprium πρόβλημα, quaeso, suscipe.  uidesne ut te auctore sim utrumque complexus [Pompeium et Caesarem]? ac uellem a principio te audisse amicissime monentem, 'ἀλλ’ ἐμὸν οὔποτε θυμὸν ἐνὶ στήθεσσιν ἔπειθες'· [πατρίδος] sed aliquando tamen persuasisti ut alterum complecterer quia de me erat optime meritus, alterum quia tantum ualebat. feci igitur, itaque effeci omni obsequio ut neutri illorum quisquam esset me carior. haec enim cogitabamus, nec mihi coniuncto cum Pompeio fore necesse peccare in re publica aliquando nec cum Pompeio sentienti pugnandum esse cum Caesare; tanta erat illorum coniunctio. nunc impendet, ut et tu ostendis et ego uideo, summa inter eos contentio. me autem uterque numerat suum, nisi forte simulat alter. nam Pompeius non dubitat; uere enim iudicat ea quae de re publica nunc sentiat mihi ualde probari. utriusque autem accepi eius modi litteras eodem tempore quo tuas ut neuter quemquam omnium pluris facere quam me uideretur.  Verum quid agam? non quaero illa ultima (si enim castris res geretur, uideo cum altero uinci satius esse quam cum altero uincere), sed illa quae tum agentur cum uenero, ne ratio absentis habeatur, ut exercitum dimittat. 'dic, M. Tulli.' quid dicam? 'exspecta, amabo te, dum Atticum conueniam'? non est locus ad tergiuersandum. contra Caesarem? 'ubi illae sunt densae dexterae?'; nam ut illi hoc liceret adiuui, rogatus ab ipso Rauennae de Caelio tribuno pl. ab ipso autem? etiam a Gnaeo nostro in illo diuino tertio consulatu. aliter sensero? 'αἰδέομαι' non Pompeium modo sed 'Τρῶας καὶ Τρῳάδας'. 'Πουλυδάμας μοι πρῶτος ἐλεγχείην καταθήσει'; quis? tu ipse scilicet, laudator et factorum et scriptorum meorum.  Hanc ergo plagam effugi per duos superiores Marcellorum consulatus cum est actum de prouincia Caesaris, nunc incido in discrimen ipsum. itaque ut stultus primus suam sententiam dicat, mihi ualde placet de triumpho nos moliri aliquid, extra urbem esse cum iustissima causa. tamen dabunt operam ut eliciant sententiam meam. ridebis hoc loco fortasse: quam uellem etiam nunc in prouincia morari! plane opus fuit, si hoc impendebat. etsi nil miserius; nam ὁδοῦ πάρεργον uolo te hoc scire: omnia illa prima quae etiam &lt;tu&gt; tuis litteris in caelum ferebas ἐπίτηκτα fuerunt. quam non est facilis uirtus! quam uero difficilis eius diuturna simulatio! cum enim hoc rectum et gloriosum putarem, ex annuo sumptu qui mihi decretus esset me C. Coelio quaestori relinquere annuum, referre in aerarium ad HS  m , ingemuit nostra cohors, omne illud putans distribui sibi oportere, ut ego amicior inuenirer Phrygum et Cilicum aerariis quam nostro. sed me non mouerunt; nam et mea laus apud me plurimum ualuit nec tamen quicquam honorifice in quemquam fieri potuit quod praetermiserim. sed haec fuerit, ut ait Thucydides, ἐκβολὴ λόγου non inutilis.  Tu autem de nostro statu cogitabis: primum quo artificio tueamur beneuolentiam Caesaris, deinde de ipso triumpho; quem uideo, nisi rei publicae tempora impedient, εὐπόριστον. iudico autem cum ex litteris amicorum tum ex supplicatione;  quam qui non decreuit, &lt;plus decreuit&gt; quam si omnis decresset triumphos. ei porro adsensus est unus familiaris meus, Fauonius, alter iratus, Hirrus. Cato autem et scribendo adfuit et ad me de sententia sua iucundissimas litteras misit. sed tamen gratulans mihi Caesar de supplicatione triumphat de sententia Catonis, nec scribit quid ille sententiae dixerit sed tantum supplicationem eum mihi non decreuisse.  Redeo ad Hirrum. coeperas eum mihi placare: perfice. habes Scrofam, habes Silium. ad eos ego etiam antea scripsi et iam ad ipsum Hirrum. locutus enim erat cum iis commode, se potuisse impedire sed noluisse; adsensum tantum esse Catoni, amicissimo meo, cum is honorificentissimam in me sententiam dixisset; nec me ad se ullas litteras misisse, cum ad omnis mitterem. uerum dicebat; ad eum enim solum et ad Crassipedem non scripseram.  Atque haec de rebus forensibus: redeamus domum. diiungere me ab illo uolo; merus est φυρατής, germanus Lartidius. 'ἀλλὰ τὰ μὲν προτετύχθαι ἐάσομεν ἀχνύμενοί περ.' reliqua expediamus, hoc primum, quae accessit cura dolori meo—sed tamen hoc, quicquid est, Precianum cum iis rationibus quas ille meas tractat admisceri nolo. scripsi ad Terentiam, scripsi etiam ad ipsum, me quicquid posset nummorum ad apparatum sperati triumphi ad te redacturum. ita puto ἄμεμπτα fore; uerum ut libebit. hanc quoque suscipe curam, quem ad modum expediamur; id tu et ostendisti quibusdam litteris ex Epiro &lt;an&gt; Athenis datis et in eo ego te adiuuabo. </paragraph></page><page id="124"><paragraph>ui Kal .  Dec .   50(?)   ( § 1)  Brundisi CICERO ATTICO SAL. Brundisium uenimus  uii  Kal. Dec. usi tua felicitate nauigandi; ita belle nobis 'flauit ab Epiro lenissimus Onchesmites' (hunc σπονδειάζοντα si cui uoles τῶν νεωτέρων pro tuo uendito).  Valetudo tua me ualde conturbat; significant enim tuae litterae te prorsus laborare. ego autem, cum sciam quam sis fortis, uehementius esse quiddam suspicor quod te cogat cedere et prope modum infringat. etsi alteram quartanam Pamphilus tuus mihi dixit decessisse et alteram leuiorem accedere. Terentia uero, quae quidem eodem tempore ad portam Brundisinam uenit quo ego in portum mihique obuia in foro fuit, L. Pontium sibi in Trebulano dixisse narrabat etiam eam decessisse; quod si ita est, quod maxime mehercule opto, &lt;gaudeo,&gt; idque spero tua prudentia et temperantia te consecutum.  Venio ad epistulas tuas; quas ego sescentas uno tempore accepi, aliam alia iucundiorem, quae quidem erant tua manu; nam Alexidis manum amabam quod tam prope accedebat ad similitudinem tuae, [litterae manum] non amabam quod indicabat te non ualere. cuius quoniam mentio facta est, Tironem Patris aegrum reliqui, adulescentem &lt;doctum et diligentem&gt;, ut nosti, et adde, si quid uis, probum; nihil uidi melius. itaque careo aegre et, quamquam uidebatur se non grauiter habere, tamen sum sollicitus maximamque spem habeo in M'. Curi diligentia, de qua ad me scripsit Tiro et multi  nuntiarunt. Curius autem ipse sensit quam tu uelles se a me diligi, et eo sum admodum delectatus. et mehercule est quem facile diligas; αὐτόχθων in homine urbanitas est. eius testamentum deporto trium Ciceronum signis obsignatum cohortisque praetoriae; fecit palam te ex libella, me ex terruncio. in Actio Corcyrae Alexio me opipare muneratus est. Q. Ciceroni obsisti non potuit quo minus Thyamim uideret.  Filiola tua te delectari laetor et probari tibi φυσικὴν esse τὴν &lt;στοργὴν τὴν&gt; πρὸς τὰ τέκνα. etenim si hoc non est, nulla potest homini esse ad hominem naturae adiunctio; qua sublata uitae societas tollitur. 'bene eueniat!' inquit Carneades, spurce, sed tamen prudentius quam Lucius noster et Patron, qui, cum omnia ad se referant &lt;nec&gt; quicquam alterius causa fieri putent et cum ea re bonum uirum esse oportere dicant ne malum habeat, non quo&lt;d&gt; id natura rectum sit, non intellegunt se de callido homine loqui, non de bono uiro. sed haec, opinor, sunt in iis libris quos tu laudando animos mihi addidisti.  Redeo ad rem. quo modo exspectabam epistulam quam Philoxeno dedisses! scripseras enim in ea esse de sermone Pompei Neapolitano. eam mihi Patron Brundisi reddidit; Corcyrae, ut opinor, acceperat. nihil potuit esse iucundius; erat enim de re publica, de opinione quam is uir haberet integritatis meae, de beneuolentia quam ostendit eo sermone quem habuit de triumpho. sed tamen hoc iucundissimum, quod intellexi te  ad eum uenisse ut eius animum erga me perspiceres; hoc mihi, inquam, accidit iucundissimum.  De triumpho autem nulla me cupiditas umquam tenuit ante Bibuli impudentissimas litteras quas amplissima supplicatio consecuta est. a quo si ea gesta essent quae scripsit, gauderem et honori fauerem; nunc illum, qui pedem porta quoad hostis cis Euphratem fuit non extulerit, honore augeri, me, in cuius exercitu spem illius exercitus habuit, idem non adsequi dedecus est nostrum—nostrum, inquam, te coniungens. itaque omnia experiar et, ut spero, adsequar. quod si tu ualeres, iam mihi quaedam explorata essent; sed, ut spero, ualebis.  De raudusculo Numeriano multum te amo. Hortensius quid egerit aueo scire, Cato quid agat; qui quidem in me turpiter fuit maleuolus. dedit integritatis, iustitiae, clementiae, fidei mihi testimonium, quod non quaerebam; quod postulabam negauit. [id] itaque Caesar iis litteris quibus mihi gratulatur et omnia pollicetur quo modo exsultat Catonis in me ingratissimi iniuria! at hic idem Bibulo dierum  xx . ignosce mihi: non possum haec ferre nec feram.  Cupio ad omnis tuas epistulas, sed nihil necesse est; iam enim te uidebo. illud tamen de Chrysippo (nam de altero illo minus sum admiratus, operario homine; sed tamen ne illo quidem quicquam improbius)—Chrysippum uero, quem ego propter litterularum nescio quid libenter uidi, in honore habui, discedere a puero insciente me! mitto alia quae audio multa, mitto furta; fugam non fero, qua mihi nihil uisum est sceleratius.  itaque usurpaui uetus illud Drusi, ut ferunt, praetoris in eo qui eadem liber non iuraret, me istos liberos non addixisse, praesertim cum adesset nemo a quo recte uindicarentur. id tu, ut uidebitur, ita accipies; ego tibi adsentiar.  Vni tuae disertissimae epistulae non rescripsi, in qua est de periculis rei publicae. quid rescriberem? ualde eram perturbatus. sed ut nihil magno opere metuam Parthi faciunt, qui repente Bibulum semiuiuum reliquerunt.</paragraph></page><page id="125"><paragraph>u Id .  Dec .   50   ( § 12)  in Trebulano Ponti CICERO ATTICO SAL. A. d.  uiii  Id. Dec. Aeculanum ueni et ibi tuas litteras legi quas Philotimus mihi reddidit; e quibus hanc primo aspectu uoluptatem cepi, quod erant a te ipso scriptae, deinde earum accuratissima diligentia sum mirum in modum delectatus. ac primum illud in quo te Dicaearcho adsentiri negas: etsi cupidissime expetitum a me est et te adprobante ne diutius anno in prouincia essem, tamen non est nostra contentione perfectum. sic enim scito, uerbum in senatu factum esse numquam de ullo nostrum qui prouincias obtinuimus quo in iis diutius quam ex senatus consulto maneremus, ut iam ne istius quidem rei culpam sustineam, quod minus diu fuerim in prouincia quam fortasse fuerit utile. sed 'quid si hoc melius?' saepe opportune dici uidetur, ut in hoc ipso. siue enim ad concordiam res adduci  potest siue ad bonorum uictoriam, utriusuis rei me aut adiutorem uelim esse aut certe non expertem; sin uincuntur boni, ubicumque essem, una cum iis uictus essem. qua re celeritas nostri reditus ἀμεταμέλητος debet esse. quod si ista nobis cogitatio de triumpho iniecta non esset, quam tu quoque adprobas, ne tu haud multum requireres illum uirum qui in sexto libro informatus est. quid enim tibi faciam, qui illos libros deuorasti? quin nunc ipsum non dubitabo rem tantam abicere, si id erit rectius. utrumque uero simul agi non potest, et de triumpho ambitiose et de re publica libere. sed ne dubitaris quin, quod honestius, id mihi futurum sit antiquius.  Nam quod putas utilius esse, uel mihi quod tutius sit uel etiam ut rei publicae prodesse possim, me esse cum imperio, id coram considerabimus quale sit; habet enim res deliberationem, etsi ex parte magna tibi adsentio&lt;r&gt;. de animo autem meo erga rem publicam bene facis quod non dubitas, et illud probe iudicas, nequaquam satis pro meis officiis, pro ipsius in alios effusione illum in me liberalem fuisse, eiusque rei causam uere explicas; †et eis† quae de Fabio Caninioque acta scribis ualde consentiunt. quae si secus essent totumque se ille in me profudisset, tamen illa quam scribis custos urbis me praeclarae inscriptionis memorem esse cogeret nec mihi concederet ut imitarer Vulcatium aut Seruium, quibus tu es contentus, sed aliquid nos uellet nobis dignum et sentire et defendere; quod quidem agerem, si liceret, alio modo ac nunc agendum est.  De sua potentia dimicant homines hoc tempore periculo  ciuitatis. nam si res publica defenditur, cur ea consule isto ipso defensa non est? cur ego, in cuius causa rei publicae salus consistebat, defensus postero anno non sum? cur imperium illi aut cur illo modo prorogatum est? cur tanto opere pugnatum ut de eius absentis ratione habenda decem tribuni pl. ferrent? his ille rebus ita conualuit ut nunc in uno ciui spes ad resistendum sit; qui mallem tantas ei uiris non dedisset quam nunc tam ualenti resisteret. sed quoniam res eo deducta est, non quaeram, ut scribis, 'ποῦ σκάφος τὸ τῶν Ἀτρειδῶν;': mihi σκάφος unum erit quod a Pompeio gubernabitur. illud ipsum quod ais, 'quid fiet cum erit dictum "dic, M. Tulli?"': σύντομα, 'Cn. Pompeio adsentior'. ipsum tamen Pompeium separatim ad concordiam hortabor; sic enim sentio, maximo in periculo rem esse. uos scilicet plura, qui in urbe estis; uerum tamen haec uideo, cum homine audacissimo paratissimoque negotium esse, omnis damnatos, omnis ignominia adfectos, omnis damnatione ignominiaque dignos illac facere, omnem fere iuuentutem, omnem illam urbanam ac perditam plebem, tribunos ualentis addito Q. Cassio, omnis qui aere alieno premantur, quos pluris esse intellego quam putaram (causam solum illa causa non habet, ceteris rebus abundat); hic omnia facere omnis ne armis decernatur, quorum exitus semper incerti, nunc uero etiam in alteram partem magis timendi.  Bibulus de prouincia decessit, Veientonem praefecit; in decedendo erit, ut audio, tardior. quem cum ornauit Cato  declarauit iis se solis [non] inuidere quibus nihil aut non multum ad dignitatem posset accedere.  Nunc uenio ad priuata; fere enim respondi tuis litteris de re publica et iis quas in suburbano et iis quas postea scripsi&lt;sti&gt;. ad priuata uenio. unum etiam, de Caelio: tantum abest ut meam ille sententiam moueat ut ualde ego ipsi quod de sua sententia decesserit paenitendum putem. sed quid est quod ei uici Luccei sint addicti? hoc te praetermisisse miror.  De Philotimo, faciam equidem ut mones. sed ego †mihi† ab illo hoc tempore non rationes exspectabam quas tibi edidit, uerum id reliquum quod ipse in Tusculano me referre in commentarium mea manu uoluit quodque idem in Asia mihi sua manu scriptum dedit. id si praestaret, quantum mihi aeris alieni esse tibi edidit, tantum et plus etiam mihi ipse deberet. sed in hoc genere, si modo per rem publicam licebit, non accusabimur posthac; neque hercule antea neglegentes fuimus sed et amicorum &lt;et publicorum negotiorum&gt; multitudine occupati. ergo utemur, ut polliceris, et opera et consilio tuo, nec tibi erimus, ut spero, in eo molesti.  De serpirastris cohortis meae, nihil &lt;est&gt; quod doleas; ipsi enim se collegerunt admiratione [in te] integritatis meae. sed me mouerat nemo magis quam is quem tu minime putas. idem et initio fuerat et nunc est egregius; sed in ipsa decessione significauit sperasse se aliquid et id quod animum induxerat  paulisper non tenuit, sed cito ad se rediit meisque honorificentissimis erga se officiis uictus pluris ea duxit quam omnem pecuniam.  Ego a Curio tabulas accepi, quas mecum porto. Hortensi legata cognoui; nunc aueo scire quid †hominis† sit et quarum rerum auctionem instituat; nescio enim cur, cum portam Flumentanam Caelius occuparit, ego Puteolos non meos faciam.  Venio ad 'Piraeea', in quo magis reprehendendus sum quod homo Romanus 'Piraeea' scripserim, non 'Piraeum' (sic enim omnes nostri locuti sunt), quam quod addiderim &lt;'in'&gt;; non enim hoc ut oppido praeposui sed ut loco; et tamen Dionysius noster et qui est nobiscum Nicias Cous non rebatur oppidum esse Piraeea. sed de re uidero. nostrum quidem si est peccatum, in eo est quod non ut de oppido locutus sum sed ut de loco, secutusque sum non dico Caecilium, 'mane ut ex portu in Piraeum' (malus enim auctor Latinitatis est), sed Terentium (cuius fabellae propter elegantiam sermonis putabantur a C. Laelio scribi), 'heri aliquot adulescentuli coiimus in Piraeum'; et idem, 'mercator hoc addebat, captam e Sunio'; quod si δήμους oppida uolumus esse, tam est oppidum Sunium quam Piraeus.  Sed quoniam grammaticus es, si hoc mihi ζήτημα persolueris, magna me molestia liberaris. ille mihi litteras blandas mittit; facit idem pro eo Balbus. mihi certum est ab honestissima sententia digitum nusquam; sed scis illi reliquum quantum sit.  putasne igitur uerendum esse ne aut obiciat id nobis aliquis, si languidius, aut repetat, si fortius? quid ad haec reperis? 'soluamus' inquis. age, a Caelio mutuabimur. hoc tu tamen consideres uelim. puto enim, in senatu si quando praeclare pro re publica dixero, Tartessium istum tuum mihi exeunti, 'iube sodes nummos curare'.  Quid superest? etiam: gener est suauis mihi, Tulliae, Terentiae; quantumuis uel ingeni uel humanitatis †satis†; reliqua, quae nosti, ferenda. scis enim quos †aperierimus†; qui omnes, praeter eum de quo per te egimus, reum me facerent. ipsis enim expensum nemo ferret. sed haec coram; nam multi sermonis sunt.  Tironis reficiendi spes est in M'. Curio, cui ego scripsi tibi eum gratissimum facturum. data  u  Id. Dec. a Pontio ex Trebulano.</paragraph></page><page id="126"><paragraph>c .  Id .  Dec .   50  in Cumano (?) CICERO ATTICO SAL. Dionysium flagrantem desiderio tui misi ad te, nec mehercule aequo animo, sed fuit concedendum. quem quidem cognoui cum doctum, quod mihi iam ante erat notum, tum sanctum, plenum offici, studiosum etiam meae laudis, frugi hominem, ac, ne libertinum laudare uidear, plane uirum bonum.  Pompeium uidi  iiii  Id. Dec.; fuimus una horas duas fortasse. magna laetitia mihi uisus est adfici meo aduentu; de triumpho  hortari, suscipere partis suas, monere ne ante in senatum accederem quam rem confecissem, ne dicendis sententiis aliquem tribunum alienarem. quid quaeris? in hoc officio sermone eius nihil potuit esse prolixius. de re publica autem ita mecum locutus est quasi non dubium bellum haberemus: nihil ad spem concordiae; plane illum a se alienatum cum ante intellegeret, tum uero proxime iudicasse; uenisse Hirtium a Caesare, qui esset illi familiarissimus, ad se non accessisse et, cum ille a. d. uiii  Id. Dec. uesperi uenisset, Balbus de tota re constituisset a. d.  uii  ad Scipionem ante lucem uenire, multa de nocte eum profectum esse ad Caesarem. hoc illi τεκμηριῶδες uidebatur esse alienationis. quid multa? nihil me aliud consolatur nisi quod illum, cui etiam inimici alterum consulatum, fortuna summam potentiam dederit, non arbitror fore tam amentem ut haec in discrimen adducat. quod si ruere coeperit, ne ego multa timeo quae non audeo scribere. sed ut nunc est, a. d.  iii  Non. Ian. ad urbem cogito.</paragraph></page><page id="127"><paragraph>med .  Dec .   50  in Formiano CICERO ATTICO SAL. Multas uno tempore accepi tuas, quae mihi, quamquam recentiora audiebam ex iis qui ad me ueniebant, tamen erant iucundae; studium enim et beneuolentiam declarabant. ualetudine tua moueor et Piliam in idem genus morbi delapsam  curam tibi adferre maiorem sentio. date igitur operam ut ualeatis.  De Tirone uideo tibi curae esse; quem quidem ego, etsi mirabilis utilitates mihi praebet, cum ualet, in omni genere uel negotiorum uel studiorum meorum, tamen propter humanitatem et modestiam malo saluum quam propter usum meum.  Philogenes mecum nihil umquam de †lusgenio† locutus est; de ceteris rebus habes Dionysium. sororem tuam non uenisse in Arcanum miror. de Chrysippo, meum consilium probari tibi non moleste fero. ego in Tusculanum nihil sane hoc tempore (deuium est τοῖς ἀπαντῶσιν et habet alia δύσχρηστα), sed de Formiano Tarracinam prid. Kal. Ian., inde Pomptinum †summam†, inde Albanum Pompei; ita ad urbem iii  Non., natali meo.  De re publica cottidie magis timeo. non enim boni, ut putant&lt;ur&gt;, consentiunt. quos ego equites Romanos, quos senatores uidi, qui acerrime cum cetera tum hoc iter Pompei uituperarent! pace opus est. ex uictoria cum multa mala tum certe tyrannus exsistet. sed haec prope diem coram.  Iam plane mihi deest quid ad te scribam; nec enim de re publica, quod uterque nostrum scit eadem, et domestica nota sunt ambobus. reliquum est iocari, si hic sinat; nam ego is sum qui illi concedi putem utilius esse quod postulat quam signa conferri; sero enim resistimus ei quem per annos decem aluimus contra nos. 'quid senti&lt;e&gt;s igitur?' inquis. nihil scilicet nisi de  sententia tua, nec prius quidem quam nostrum negotium aut confecerimus aut deposuerimus. cura igitur ut ualeas; aliquando ἀπότριψαι quartanam istam diligentia quae in te summa est.</paragraph></page><page id="128"><paragraph>c .  xiii Kal .  Ian .   50 CICERO ATTICO SAL. Plane deest quid ad te scribam. nota omnia tibi sunt, nec ipse habeo a te quod exspectem. tantum igitur nostrum illud sollemne seruemus, ut ne quem istuc euntem sine litteris dimittamus.  De re publica ualde timeo, nec adhuc fere inueni qui non concedendum putaret Caesari quod postularet potius quam depugnandum. est illa quidem impudens postulatio, opinione †ualentior†. cur autem nunc primum ei resistamus? 'οὐ γὰρ δὴ τόδε μεῖζον ἔπι κακὸν' quam cum quinquennium prorogabamus, aut cum ut absentis ratio haberetur ferebamus, nisi forte haec illi tum arma dedimus ut nunc cum bene parato pugnaremus. dices 'quid tu igitur sensurus es?' non idem quod dicturus. sentiam enim omnia facienda ne armis decertetur, dicam idem quod Pompeius, neque id faciam humili animo. sed rursus hoc permagnum rei publicae malum, esse quodam modo mihi praeter ceteros non rectum me in tantis rebus a Pompeio dissidere. </paragraph></page><page id="129"><paragraph>xii (?)  Kal .  Ian .   50 CICERO ATTICO SAL. 'Dionysius, uir optimus, ut mihi quoque est perspectus, et doctissimus tuique amantissimus, Romam uenit  xu  Kal. Ian. et litteras a te mihi reddidit.' tot enim uerba sunt de Dionysio in epistula tua; illud putato non adscribis, 'et tibi gratias egit'. atqui certe ille agere debuit et, si esset factum, quae tua est humanitas, adscripsisses. mihi autem nulla de eo παλινῳδία datur propter superioris epistulae testimonium. sit igitur sane bonus uir; hoc enim ipsum bene fecit, quod mihi sui cognoscendi penitus etiam istam facultatem dedit.  Philogenes recte ad te scripsit; curauit enim quod debuit. eum ego uti ea pecunia uolui quoad liceret; itaque usus est menses  xiiii .  Pomptinum cupio ualere et, quod scribis in urbem introisse, uereor quid sit; nam id nisi graui de causa non fecisset. ego, quoniam  iiii  Non. Ian. compitalicius dies est, nolo eo die in Albanum uenire, ne molestus sim familiae; ueniam  iii  Non. Ian. igitur, inde ad urbem prid. Non. tua λῆψις quem in diem incurrat nescio, sed prorsus te commoueri incommodo ualetudinis tuae nolo.  De honore nostro, nisi quid occulte Caesar per suos tribunos molitus erit, cetera uidentur esse tranquilla; tranquillissimus autem animus meus, qui totum istuc aequi boni facit, et eo magis quod iam a multis audio constitutum esse Pompeio et eius consilio in Siciliam me mittere quod imperium habeam.  id est Ἀβδηριτικόν; nec enim senatus decreuit nec populus iussit me imperium in Sicilia habere; sin hoc res publica ad Pompeium refert, qui me magis quam priuatum aliquem mittit? itaque si hoc imperium mihi molestum erit, utar ea porta quam primam uidero.  Nam quod scribis mirificam exspectationem esse mei neque tamen quemquam bonorum aut satis bonorum dubitare quid facturus sim, ego quos tu bonos esse dicas non intellego. ipse nullos noui, sed ita, si ordines bonorum quaerimus. nam singulares sunt boni uiri; uerum in dissensionibus ordines bonorum et genera quaerenda sunt. senatum bonum putas, per quem sine imperio prouinciae sunt (numquam enim Curio sustinuisset, si cum eo agi coeptum esset; quam sententiam senatus sequi noluit, ex quo factum est ut Caesari non succederetur), an publicanos, qui numquam firmi sed nunc Caesari sunt amicissimi, an faeneratores, an agricolas, quibus optatissimum est otium? nisi eos timere putas ne sub regno sint qui id numquam, dum modo otiosi essent, recusarunt.  Quid ergo? exercitum retinentis cum legis dies transierit rationem haberi placet? mihi uero ne absentis quidem; sed cum id datum est, illud una datum est. annorum autem decem imperium et ita latum &lt;placet&gt;? placet igitur etiam me expulsum et agrum Campanum perisse et adoptatum patricium a plebeio, Gaditanum a Mytilenaeo, et Labieni diuitiae et Mamurrae placent et Balbi horti et Tusculanum. sed horum omnium fons unus est. imbecillo resistendum fuit, et id erat  facile; nunc legiones  xi , equitatus tantus quantum uolet, Transpadani, plebes urbana, tot tribuni pl., tam perdita iuuentus, tanta auctoritate dux, tanta audacia. cum hoc aut depugnandum est aut habenda e lege ratio. 'depugna' inquis 'potius quam seruias.' ut quid? si uictus eris, proscribare, si uiceris, tamen seruias? 'quid ergo' inquis 'acturus es?' idem quod pecudes, quae dispulsae sui generis sequuntur greges; ut bos armenta, sic ego bonos uiros aut eos quicumque dicentur boni sequar, etiam si ruent. quid sit optimum male contractis rebus plane uideo; nemini est enim exploratum cum ad arma uentum sit quid futurum sit, at illud omnibus, si boni uicti sint, nec in caede principum clementiorem hunc fore quam Cinna fuerit nec moderatiorem quam Sulla in pecuniis locupletum. ἐμπολιτεύομαί σοι iam dudum, et facerem diutius nisi me lucerna desereret. ad summam, 'dic M. Tulli'. 'adsentior Cn. Pompeio', id est T. Pomponio.  Alexim, humanissimum puerum (nisi forte, dum ego absum, adulescens factus est; id enim agere uidebatur), saluere iubeas uelim.</paragraph></page><page id="130"><paragraph>ui aut u Kal .  Ian .   50 CICERO ATTICO SAL. Quid opus est de Dionysio tam ualde adfirmare? an mihi nutus tuus non faceret fidem? suspicionem autem eo mihi maiorem tua taciturnitas attulerat, quod et tu soles conglutinare amicitias  testimoniis tuis et illum aliter cum aliis de nobis locutum audiebam. sed prorsus ita esse ut scribis mihi persuades; itaque ego is in illum sum quem tu me esse uis.  Diem tuum ego quoque ex epistula tua quadam quam incipiente febricula scripseras mihi notaueram et animaduerteram posse pro re nata te non incommode ad me in Albanum uenire iii  Non. Ian. sed, amabo te, nihil incommodo ualetudinis feceris. quid enim est tantum in uno aut altero die?  Dolabellam uideo Liuiae testamento cum duobus coheredibus esse in triente sed iuberi mutare nomen. est πολιτικὸν σκέμμα rectumne sit nobili adulescenti nomen mutare mulieris testamento. sed id φιλοσοφώτερον διευκρινήσομεν cum sciemus quantum quasi sit in trientis triente.  Quod putasti fore ut ante quam istuc uenirem Pompeium uiderem, factum est ita; nam  ui  Kal. ad Lauernium &lt;me&gt; consecutus est. una Formias uenimus et ab hora octaua ad uesperum secreto collocuti sumus. quod quaeris ecquae spes pacificationis sit, quantum ex Pompei multo et accurato sermone perspexi, ne uoluntas quidem est. sic enim existimat, si ille uel dimisso exercitu consul factus sit, σύγχυσιν τῆς πολιτείας fore, atque etiam putat eum, cum audierit contra se diligenter parari, consulatum hoc anno neglecturum ac potius exercitum prouinciamque retenturum; sin autem ille fureret, uehementer hominem contemnebat et suis et rei publicae copiis confidebat. quid quaeris? etsi mihi crebro 'ξυνὸς Ἐνυάλιος' occurrebat, tamen leuabar cura uirum fortem et peritum et plurimum  auctoritate ualentem audiens πολιτικῶς de pacis simulatae periculis disserentem. habebamus autem in manibus Antoni contionem habitam  x  Kal. Ian., in qua erat accusatio Pompei usque a toga pura, querela de damnatis, terror armorum. in quibus ille 'quid censes' aiebat 'facturum esse ipsum, si in possessionem rei publicae uenerit, cum haec quaestor eius infirmus et inops audeat dicere?' quid multa? non modo non expetere pacem istam sed etiam timere uisus est. ex illa autem sententia relinquendae urbis †mouet† hominem, ut puto. mihi autem illud molestissimum est, quod soluendi sunt nummi Caesari et instrumentum triumphi eo conferendum; est enim ἄμορφον ἀντιπολιτευομένου χρεωφειλέτην esse. sed haec et multa alia coram.</paragraph></page><page id="131"><paragraph>iu Kal .  Ian .   50 CICERO ATTICO SAL. 'Cottidiene' inquis 'a te accipiendae litterae sunt?' si habebo cui dem, cottidie. 'at iam ipse ades.' tum igitur cum uenero desinam. unas uideo mihi a te non esse redditas, quas L. Quinctius, familiaris meus, cum ferret ad bustum Basili uulneratus et despoliatus est. uidebis igitur num quid fuerit in iis quod me scire opus sit. et simul hoc διευκρινήσεις πρόβλημα sane πολιτικόν:—  Cum sit necesse aut haberi Caesaris rationem illo exercitum uel per senatum uel per tribunos pl. obtinente, aut persuaderi Caesari ut tradat prouinciam atque exercitum et ita consul fiat,  aut, si id ei non persuadeatur, haberi comitia sine illius ratione illo patiente atque obtinente prouinciam, aut, si per tribunos pl. non patiatur &lt;et&gt; tamen quiescat, rem adduci ad interregnum, aut, si ob eam causam quod ratio eius non habeatur exercitum adducat, armis cum eo contendere, illum autem initium facere armorum aut statim nobis minus paratis aut tum cum comitiis amicis eius postulantibus ut e lege ratio habeatur impetratum non sit, ire autem ad arma aut hanc unam ob causam quod ratio non habeatur aut addita causa si forte tribunus pl. senatum impediens aut populum incitans notatus aut senatus consulto circumscriptus aut sublatus aut expulsus [sit] dicensue se expulsum ad illum confugerit, suscepto autem bello aut tenenda sit urbs aut ea relicta ille commeatu et reliquis copiis intercludendus—quod horum malorum, quorum aliquod certe subeundum est, minimum putes.  Dices profecto persuaderi illi ut tradat exercitum et ita consul fiat. est omnino id eius modi ut, si ille eo descendat, contra dici nihil possit, idque eum, si non obtinet ut ratio habeatur retinentis exercitum, non facere miror; nobis autem, ut quidam putant, nihil est timendum magis quam ille consul. 'at sic malo' inquies 'quam cum exercitu.' certe; sed istuc ipsum 'sic' [o] magnum malum putat aliquis, neque ei remedium est ullum; cedendum est, si id uolet. 'uide consulem illum iterum quem  uidisti consulatu priore.' 'at tum imbecillus plus' inquit 'ualuit quam tota res publica. quid nunc putas?' et eo consule Pompeio certum est esse in Hispania. o rem miseram! si quidem id ipsum deterrimum est quod recusari non potest, et quod ille si faciat, iam a bonis omnibus summam ineat gratiam.  Tollamus igitur hoc quo illum posse adduci negant; de reliquis quid est deterrimum? concedere illi quod, ut idem dicit, impudentissime postulat. nam quid impudentius? tenuisti prouinciam per annos decem non tibi a senatu sed a te ipso per uim et per factionem datos; praeteriit tempus non legis sed libidinis tuae, fac tamen legis; ut succedatur decernitur; impedis et ais 'habe meam rationem'. habe tu nostram. exercitum tu habeas diutius quam populus iussit, inuito senatu? 'depugnes oportet, nisi concedis.' cum bona quidem spe, ut ait idem, uel uincendi uel in libertate moriendi. iam si pugnandum est, quo tempore, in casu, quo consilio, in temporibus situm est. itaque te in ea quaestione non exerceo. ad ea quae dixi adfer si quid habes. equidem dies noctesque torqueor. </paragraph></page><page id="132"><paragraph>xiii Kal .  Febr .   49  ad urbem CICERO ATTICO SAL. Subito consilium cepi ut ante quam luceret exirem, ne qui conspectus fieret aut sermo, lictoribus praesertim laureatis. de reliquo neque hercule quid agam neque quid acturus sim scio; ita sum perturbatus temeritate nostri amentissimi consili. tibi uero quid suadeam, cuius ipse consilium exspecto? Gnaeus noster quid consili ceperit capiatue nescio adhuc, in oppidis coartatus et stupens. omnes, si in Italia consistet, erimus una; sin cedet, consili res est. adhuc certe, nisi ego insanio, stulte omnia et incaute. tu, quaeso, crebro ad me scribe uel quod in buccam uenerit.</paragraph></page><page id="133"><paragraph>x Kal .  Febr .   49  in Formiano (?) CICERO ATTICO SAL. Quaeso, quid est hoc? aut quid agitur? mihi enim tenebrae sunt. 'Cingulum' inquit 'nos tenemus, Anconem amisimus; Labienus discessit a Caesare.' utrum de imperatore populi Romani an de Hannibale loquimur? o hominem amentem et miserum, qui ne umbram quidem umquam τοῦ καλοῦ uiderit! atque haec ait omnia facere se dignitatis causa. ubi est autem dignitas nisi ubi honestas? honestum igitur habere exercitum nullo publico consilio, occupare urbis ciuium quo facilior sit aditus ad patriam, χρεῶν ἀποκοπάς, φυγάδων  καθόδους, sescenta alia scelera moliri, 'τὴν θεῶν μεγίστην ὥστ’ ἔχειν τυραννίδα'? sibi habeat suam fortunam! unam mehercule tecum apricationem in illo lucratiuo tuo sole malim quam omnia illius modi regna, uel potius mori miliens quam semel illius modi quicquam cogitare. 'quid si tu uelis?' inquis. age, quis est cui uelle non liceat? sed ego hoc ipsum uelle miserius esse duco quam in crucem tolli. una res est ea miserior, adipisci quod ita uolueris. sed haec hactenus; libenter enim in his molestiis ἐνσχολάζω σοι.  Redeamus ad nostrum. per fortunas, quale tibi consilium Pompei uidetur? hoc quaero, quid urbem reliquerit; ego enim ἀπορῶ. tum nihil absurdius. urbem tu relinquas? ergo idem, si Galli uenirent. 'non est' inquit 'in parietibus res publica.' at in aris et focis. 'fecit Themistocles.' fluctum enim totius barbariae ferre urbs una non poterat. at idem Pericles non fecit anno fere post quinquagesimo, cum praeter moenia nihil teneret; nostri olim urbe reliqua capta arcem tamen retinuerunt. 'οὕτως που τῶν πρόσθεν ἐπευθόμεθα κλέα ἀνδρῶν'. rursus autem ex dolore municipali sermonibusque eorum quos conuenio uidetur hoc consilium exitum habiturum. mira hominum querela est (nescio istic, sed facies ut sciam) sine magistratibus urbem esse, sine senatu. fugiens denique Pompeius mirabiliter homines mouet. quid quaeris? alia causa facta est. nihil iam concedendum putant Caesari. haec tu mihi explica qualia sint.   Ego negotio praesum non turbulento; uult enim me Pompeius esse quem tota haec Campania et maritima ora habeat ἐπίσκοπον, ad quem dilectus et negoti summa referatur; itaque uagus esse cogitabam. te puto iam uidere quae sit ὁρμὴ Caesaris, qui populus, qui totius negoti status. ea uelim scribas ad me, et quidem, quoniam mutabilia sunt, quam saepissime; acquiesco enim et scribens ad te et legens tua.</paragraph></page><page id="134"><paragraph>ix Kal .  Febr .   49  in Formiano CICERO ATTICO SAL. Vnam adhuc a te epistulam acceperam datam  xii  Kal. [Iun.], in qua significabatur aliam te ante dedisse, quam non acceperam. sed quaeso ut scribas quam saepissime, non modo si quid scies aut audieris sed etiam si quid suspicabere, maximeque quid nobis faciendum aut non faciendum putes.  Nam quod rogas curem ut scias quid Pompeius agat, ne ipsum quidem scire puto; nostrum quidem nemo. uidi Lentulum consulem Formiis  x  Kal., uidi Libonem; plena timoris et erroris omnia. ille iter Larinum; ibi enim cohortes et Luceriae et Teani reliquaque in Apulia. inde utrum consistere uspiam uelit an mare transire nescitur. si manet, uereor ne exercitum firmum habere non possit; sin discedit, quo aut qua, aut quid nobis agendum sit nescio. nam istum quidem cuius Φαλαρισμὸν times omnia taeterrime facturum puto; nec eum rerum prolatio nec senatus magistratuumque discessus  nec aerarium clausum tardabit. sed haec, ut scribis, cito sciemus.  Interim uelim mihi ignoscas quod ad te scribo tam multa totiens; acquiesco enim et tuas uolo elicere litteras maximeque consilium quid agam aut quo me pacto geram. demittamne me penitus in causam? non deterreor periculo sed dirumpor dolore: tamne nullo consilio aut tam contra meum consilium gesta esse omnia! an cuncter et tergiuerser et iis me dem qui tenent, qui potiuntur? 'αἰδέομαι Τρῶας', nec solum ciuis sed etiam amici officio reuocor, etsi frangor saepe misericordia puerorum.  Vt igitur ita perturbato, etsi te eadem sollicitant, scribe aliquid et maxime, si Pompeius Italia cedit, quid nobis agendum putes. M'. quidem Lepidus (nam fuimus una) eum finem statuit, L. Torquatus eundem. me cum multa tum etiam lictores impediunt. nihil uidi umquam quod minus explicari posset. itaque a te nihildum certi exquiro sed quid uideatur, denique ipsam ἀπορίαν tuam cupio cognoscere.  Labienum ab illo discessisse prope modum constat. si ita factum esset ut ille Romam ueniens magistratus et senatum Romae offenderet, magno usui causae nostrae fuisset. damnasse enim sceleris hominem amicum rei publicae causa uideretur, quod nunc quoque uidetur, sed minus prodest; non enim habet cui prosit, eumque arbitror paenitere, nisi forte id ipsum est falsum, discessisse illum. nos quidem pro certo habebamus.  Et uelim, quamquam, ut scribis, domesticis te finibus tenes, formam mihi urbis exponas, ecquod Pompei desiderium,  ecquae Caesaris inuidia appareat, etiam quid censeas de Terentia et Tullia, Romae eas esse an mecum an aliquo tuto loco. haec et si quid aliud ad me scribas uelim uel potius scriptites.</paragraph></page><page id="135"><paragraph>uiii Kal .  Febr .   49  Minturnis CICERO ATTICO SAL. De Vennonianis rebus tibi adsentior. Labienum ἥρωα iudico. facinus iam diu nullum ciuile praeclarius, qui, ut aliud nihil, hoc tamen profecit, dedit illi dolorem; sed etiam ad summam profectum aliquid puto. amo etiam Pisonem, cuius iudicium de genero suspicor uisum iri graue. quamquam genus belli quod sit uides: ita ciuile est ut non ex ciuium dissensione sed ex unius perditi ciuis audacia natum sit. is autem ualet exercitu, tenet multos spe et promissis, omnia omnium concupiuit. huic tradita urbs est nuda praesidio, referta copiis. quid est quod ab eo non metuas qui illa templa et tecta non patriam sed praedam putet? quid autem sit acturus aut quo modo nescio, sine senatu, sine magistratibus; ne simulare quidem poterit quicquam πολιτικῶς. nos autem ubi exsurgere poterimus aut quando? quorum dux quam ἀστρατήγητος tu quoque animaduertis, cui ne Picena quidem nota fuerint; quam autem sine consilio res testis. ut enim alia omittam decem annorum peccata, quae condicio non huic  fugae praestitit? nec uero nunc quid cogitet scio; ac non desino per litteras sciscitari. nihil esse timidius constat, nihil perturbatius. itaque nec praesidium, cuius parandi causa ad urbem retentus est, nec locum ac sedem praesidi ullam uideo. spes omnis in duabus inuidiose retentis paene alienis leg&lt;ion&gt;ibus. nam dilectus adhuc quidem inuitorum est et a pugnando abhorrentium; condicionum autem amissum tempus est. quid futurum sit non uideo; commissum quidem a nobis certe est siue a nostro duce ut e portu sine gubernaculis egressi tempestati nos traderemus.  Itaque de Ciceronibus nostris dubito quid agam; nam mihi interdum amandandi uidentur in Graeciam. de Tullia autem et Terentia, cum mihi barbarorum aduentus ad urbem proponitur, omnia timeo, cum autem Dolabellae uenit in mentem, paulum respiro. sed uelim consideres quid faciendum putes, primum πρὸς τὸ ἀσφαλές (aliter enim mihi de illis ac de me ipso consulendum est), deinde ad opiniones, ne reprehendamur quod eas Romae uelimus esse in communi bonorum fuga. quin etiam tibi et Peducaeo (scripsit enim ad me) quid faciatis uidendum est; is enim splendor est uestrum ut eadem postulentur a uobis quae ab amplissimis ciuibus. sed de hoc tu uidebis, quippe cum de me ipso ac de meis te considerare uelim.  Reliquum est ut et quid agatur quoad poteris explores scribasque ad me et quid ipse coniectura adsequare; quod etiam a te magis exspecto. nam acta omnibus nuntiantibus a te exspecto futura; 'μάντις δ’ ἄριστος . . . '. loquacitati ignosces,  quae et me leuat ad te quidem scribentem et elicit tuas litteras.  Aenigma succonum ex Velia plane non intellexi; est enim numero Platonis obscurius.</paragraph></page><page id="136"><paragraph>uii Kal .  Febr .   49 &lt;CICERO ATTICO SAL.&gt; Iam intellexi tuum aenigma; Oppios enim de Velia succones dices. in eo aestuaui diu. quo aperto reliqua patebant et cum Terentiae summa congruebant.  L. Caesarem uidi Minturnis a. d.  uiii  Kal. Febr. mane cum absurdissimis mandatis, non hominem sed scopas solutas, ut id ipsum mihi ille uideatur irridendi causa fecisse, qui tantis de rebus huic mandata dederit; nisi forte non dedit et hic sermone aliquo adrepto pro mandatis abusus est.  Labienus, uir mea sententia magnus, Teanum uenit a. d. uiiii  Kal. ibi Pompeium consulesque conuenit. qui sermo fuerit et quid actum sit scribam ad te cum certum sciam. Pompeius a Teano Larinum uersus profectus est a. d.  uiii  Kal.; eo die mansit Venafri. aliquantum animi uidetur nobis attulisse Labienus. sed ego nondum habeo quod ad te ex his locis scribam; ista magis exspecto, quid illinc adferatur, quo pacto de Labieno ferat, quid agat Domitius in Marsis, Iguui Thermus, P. Attius Cinguli, quae sit populi urbani uoluntas,  quae tua coniectura de rebus futuris. haec uelim crebro et quid tibi de mulieribus nostris placeat et quid acturus ipse sis scribas.  Si scriberem ipse, longior epistula fuisset, sed dictaui propter lippitudinem.</paragraph></page><page id="137"><paragraph>ui Kal .  Febr .   49   ( § 1)  Calibus CICERO ATTICO SAL. A. d.  ui  Kal. Febr. Capuam Calibus proficiscens, cum leuiter lippirem, has litteras dedi.  L. Caesar mandata Caesaris detulit ad Pompeium a. d. uiii  Kal., cum is esset cum consulibus Teani. probata condicio est, sed ita ut ille de iis oppidis quae extra suam prouinciam occupauisset praesidia deduceret; id si fecisset, responsum est ad urbem nos redituros esse et rem per senatum confecturos. spero posse in praesentia pacem nos habere; nam et illum furoris et hunc nostrum copiarum suppaenitet.  Me Pompeius Capuam uenire uoluit et adiuuare dilectum; in quo parum prolixe respondent Campani coloni. gladiatores Caesaris qui Capuae sunt, de quibus ante ad te falsum ex Torquati litteris scripseram, sane commode Pompeius distribuit binos singulis patribus familiarum. scutorum in ludo  ci ↄ fuerunt; eruptionem facturi fuisse dicebantur. sane multum in eo rei publicae prouisum est.  De mulieribus nostris, in quibus est tua soror, quaeso uideas ut satis honestum nobis sit eas Romae esse cum ceterae illa  dignitate discesserint. hoc scripsi ad eas et ad te ipsum antea. uelim eas cohortere ut exeant, praesertim cum ea praedia in ora maritima habeamus cui ego praesum ut in iis pro re nata non incommode possint esse. nam si quid offendimus in genero nostro, quod quidem ego praestare non debeo— sed id fit maius quod mulieres nostrae praeter ceteras Romae remanserunt. tu ipse cum Sexto scire uelim quid cogites de exeundo de totaque re quid existimes. equidem ad pacem hortari non desino; quae uel iniusta utilior est quam iustissimum bellum cum ciuibus. sed haec ut fors tulerit.</paragraph></page><page id="138"><paragraph>u Kal .  Febr .   49   ( § 2)  Capuae CICERO ATTICO SAL. Vt ab urbe discessi, nullum adhuc intermisi diem quin aliquid ad te litterarum darem, non quo haberem magno opere quid scriberem sed ut loquerer tecum absens; quo mihi, cum coram id non licet, nihil est iucundius.  Capuam cum uenissem a. d.  ui  Kal., pridie quam has litteras dedi, consules conueni multosque nostri ordinis. omnes cupiebant Caesarem abductis praesidiis stare condicionibus iis quas tulisset; uni Fauonio leges ab illo nobis imponi non placebat, sed is &lt;non&gt; auditus in consilio. Cato enim ipse iam seruire quam pugnare mauult; sed tamen ait in senatu se adesse uelle cum de condicionibus agatur, si Caesar adductus sit ut praesidia deducat. ita, quod maxime  opus est, in Siciliam ire non curat; quod metuo ne obsit, in senatu esse uult. Postum&lt;i&gt;us autem, de quo nominatim senatus decreuit ut statim in Siciliam iret Fu&lt;r&gt;fanoque succederet, negat se sine Catone iturum et suam in senatu operam auctoritatemque quam magni aestimat. ita res ad Fannium peruenit. is cum imperio in Siciliam praemittitur.  In disputationibus nostris summa uarietas est. plerique negant Caesarem in condicione mansurum, postulataque haec ab eo interposita esse quo minus quod opus esset ad bellum a nobis pararetur. ego autem eum puto facturum ut praesidia deducat; uicerit enim si consul factus erit, et minore scelere uicerit quam quo ingressus est. sed accipienda plaga est; sumus enim flagitiose imparati cum a militibus tum a pecunia, quam quidem omnem non modo priuatam quae in urbe est sed etiam publicam quae in aerario est illi reliquimus. Pompeius ad legiones Appianas est profectus; Labienum secum habet. ego tuas opiniones de his rebus exspecto. Formias me continuo recipere cogitabam.</paragraph></page><page id="139"><paragraph>iii Kal .  Febr .   49   ( § 2)  Calibus CICERO ATTICO SAL. Omnis arbitror mihi tuas litteras redditas esse, sed primas praepostere, reliquas ordine quo sunt missae per Terentiam. de mandatis Caesaris aduentuque Labieni et responsis con sulum ac Pompei scripsi ad te litteris iis quas a. d.  u  Kal. Capua dedi, pluraque praeterea in eandem epistulam conieci.  Nunc has exspectationes habemus duas, unam quid Caesar acturus sit cum acceperit ea quae referenda ad illum data sunt L. Caesari, alteram quid Pompeius agat; qui quidem ad me scribit paucis diebus se firmum exercitum habiturum spemque adfert, si in Picenum agrum ipse uenerit, nos Romam redituros esse. Labienum secum habet non dubitantem de imbecillitate Caesaris copiarum; cuius aduentu Gnaeus noster multo animi plus habet.  Nos a consulibus Capuam uenire iussi sumus ad Non. Febr. Capua profectus sum Formias a. d.  iii  Kal.; eodem die cum Calibus tuas litteras hora fere nona accepissem, has statim dedi. de Terentia et Tullia tibi adsentior; ad quas scripseram ad te ut referrent. si nondum profectae sunt, nihil est quod se moueant quoad perspiciamus quo loci sit res.</paragraph></page><page id="140"><paragraph>iu Non .  Febr .   49   ( § 5)  in Formiano &lt;CICERO ATTICO SAL.&gt; Tuae litterae mihi gratae iucundaeque sunt. de pueris in Graeciam transportandis tum cogitabam cum fuga ex Italia quaeri uidebatur; nos enim Hispaniam peteremus, illis hoc aeque commodum non erat. tu ipse cum Sexto etiam nunc mihi uideris Romae recte esse posse. etenim minime amici Pompeio nostro esse debetis; nemo enim umquam tantum de urbanis praediis detraxit. uidesne me etiam iocari?   Scire iam te oportet L. Caesar quae responsa referat a Pompeio, quas ab eodem ad Caesarem ferat litteras; scriptae enim et datae ita sunt ut proponerentur in publico. in quo accusaui mecum ipse Pompeium qui, cum scriptor luculentus esset, tantas res atque eas quae in omnium manus uenturae essent Sestio nostro scribendas dederit; itaque nihil umquam legi scriptum Σηστιωδέστερον. perspici tamen ex litteris Pompei potest nihil Caesari negari omniaque et cumulate quae postulet dari. quae ille amentissimus fuerit nisi acceperit, praesertim cum impudentissime postulauerit. quis enim tu es qui dicas 'si in Hispaniam profectus erit', 'si praesidia dimiserit'? tamen conceditur, minus honeste nunc quidem uiolata iam ab illo re publica illatoque bello quam si olim de ratione habenda impetrasset. et tamen uereor ut his ipsis contentus sit. nam cum ista mandata dedisset L. Caesari, debuit esse paulo quietior dum responsa referrentur; dicitur autem nunc esse acerrimus.  Trebatius quidem scribit se ab illo  uiiii  Kal. Febr. rogatum esse ut scriberet ad me ut essem ad urbem; nihil ei me gratius facere posse. haec uerbis plurimis. intellexi ex dierum ratione, ut primum de discessu nostro Caesar audisset, laborare eum coepisse ne omnes abessemus. itaque non dubito quin ad Pisonem, quin ad Seruium scripserit. illud admiror, non ipsum ad me scripsisse, non per Dolabellam, non per Caelium egisse; quamquam non aspernor Trebati litteras, a quo me unice diligi scio. rescripsi ad Trebatium (nam ad ipsum Caesarem, qui mihi nihil scripsisset, nolui) quam illud hoc tempore esset difficile; me tamen in praediis meis esse neque  dilectum ullum neque negotium suscepisse. in quo quidem manebo dum spes pacis erit; sin bellum geretur, non deero officio nec dignitati meae, pueros ὑπεκθέμενος in Graeciam. totam enim Italiam flagraturam bello intellego; tantum mali &lt;est&gt; excitatum partim ex improbis, partim ex inuidis ciuibus. sed haec paucis diebus ex illius ad nostra responsa responsis intellegentur quorsum euasura sint. tum ad te scribam plura, si erit bellum; sin autem &lt;otium aut&gt; etiam indutiae, te ipsum, ut spero, uidebo.  Ego  iiii  Non. Febr., quo die has litteras dedi, in Formiano, quo Capua redieram, mulieres exspectabam; quibus quidem scripseram tuis litteris admonitus ut Romae manerent. sed audio maiorem quendam in urbe timorem esse. Capuae Non. Febr. esse uolebam, quia consules iusserant. quicquid huc erit a Pompeio adlatum, statim ad te scribam, tuasque de istis rebus litteras exspectabo.</paragraph></page><page id="141"><paragraph>iii Non .  Febr .   49   ( § 1) CICERO ATTICO SAL. iiii  Non. Febr. mulieres nostrae Formias uenerunt tuaque erga se officia plena tui suauissimi studi ad me pertulerunt. eas ego, quoad sciremus utrum turpi pace nobis an misero bello esset utendum, in Formiano esse uolui et una Cicerones. ipse cum fratre Capuam ad consules (Nonis enim adesse iussi sumus)  iii  Non. profectus sum, cum has litteras dedi.   Responsa Pompei grata populo et probata contioni esse dicuntur; ita putaram. quae quidem ille &lt;si&gt; repudiarit, iacebit; si acceperit&lt;, uicerit&gt;. 'utrum igitur' inquies 'mauis?' responderem si quem ad modum parati essemus scirem. Cassium erat hic auditum expulsum Ancona eamque urbem a nobis teneri. si bellum futurum est, negotium utile. Caesarem quidem L. Caesare cum mandatis de pace misso tamen aiunt acerrime dilectum habere, loca occupare, uincire praesidiis. o perditum latronem! &lt;o&gt; uix ullo otio compensandam hanc rei publicae turpitudinem! sed stomachari desinamus, tempori pareamus, cum Pompeio in Hispaniam eamus. haec optima in malis, quoniam illius alterum consulatum a re publica ne data quidem occasione reppulimus. sed haec hactenus.  De Dionysio fugit me ad te antea scribere; sed ita constitui, exspectare responsa Caesaris, ut, si ad urbem rediremus, ibi nos exspectaret, sin tardius id fieret, tum eum arcesseremus. omnino quid ille facere debuerit in nostra illa fuga, quid docto homine et amico dignum fuerit, cum praesertim rogatus esset, scio, sed haec non nimis exquiro a Graecis. tu tamen uidebis, si erit, quod nolim, arcessendus, ne molesti simus inuito.  Quintus frater laborat ut tibi quod debet ab Egnatio soluat; nec Egnatio uoluntas deest nec parum locuples est, sed cum tale tempus sit ut Q. Titinius (multum enim est nobiscum) uiaticum se neget habere idemque debitoribus suis denuntiarit ut eodem faenore uterentur, atque hoc idem etiam L. Ligus  fecisse dicatur, nec hoc tempore aut domi nummos Quintus habeat aut exi&lt;ge&gt;re ab Egnatio aut uersuram usquam facere possit, miratur te non habuisse rationem huius publicae difficultatis. ego autem etsi illud ψευδησιόδειον (ita enim putatur) obseruo, 'μηδὲ δίκην . . . ', praesertim in te, a quo nihil umquam uidi temere fieri, tamen illius querela mouebar. hoc, quicquid est, te scire uolui.</paragraph></page><page id="142"><paragraph>iii Non .  Febr .   49 CICERO ATTICO SAL. Nihil habeo quod ad te scribam, qui etiam eam epistulam quam eram elucubratus ad te non dederim; erat enim plena spei bonae, quod et contionis uoluntatem audieram et illum condicionibus usurum putabam, praesertim suis. ecce tibi iii  Non. Febr. mane accepi litteras tuas, Philotimi, Furni, Curionis ad Furnium, quibus irridet L. Caesaris legationem. plane oppressi uidemur nec quid consili capiam scio. nec mehercule de me laboro; de pueris quid agam non habeo. Capuam tamen proficiscebar haec scribens, quo facilius de Pompei rebus cognoscerem.</paragraph></page><page id="143"><paragraph>Non .  Febr .   49   ( § 1)  Capuae CICERO ATTICO SAL. Breuiloquentem iam me tempus ipsum facit. pacem enim desperaui, bellum nostri nullum administrant; caue enim  putes quicquam esse minoris his consulibus, quorum ego * * * spe audiendi aliquid et cognoscendi nostri apparatus maximo imbri Capuam ueni prid. Non., ut eram iussus. illi autem adhuc, id est Nonis, nondum uenerant, sed erant uenturi inanes, imparati. Gnaeus autem Luceriae dicebatur esse et adire cohortis legionum Appianarum non firmissimarum. at illum ruere nuntiant et iam iamque adesse, non ut manum conserat (quicum enim?) sed ut fugam intercludat.  Ego autem in Italia 'καὶ συναποθανεῖν', nec te id consulo; sin extra, quid ago? ad manendum hiems, lictores, improuidi et neglegentes duces, ad fugam hortatur amicitia Gnaei, causa bonorum, turpitudo coniungendi cum tyranno; qui quidem incertum est Phalarimne an Pisistratum sit imitaturus. haec uelim explices et me iuues consilio, etsi te ipsum istic iam calere puto; sed tamen quantum poteris. ego si quid hic hodie noui cognoro, scies; iam enim aderunt consules ad suas Nonas. tuas cottidie litteras exspectabo; ad has autem cum poteris rescribes. mulieres et Cicerones in Formiano reliqui.</paragraph></page><page id="144"><paragraph>ui Id .  Febr .   49   ( § 1)  Calibus CICERO ATTICO SAL. De malis nostris tu prius audis quam ego; istinc enim emanant. boni autem hinc quod exspectes nihil est. ueni Capuam ad Non. Febr., ita ut iusserant consules. eo die Lentulus uenit sero. alter consul omnino non uenerat  uii  Id.; eo enim die ego Capua discessi et mansi Calibus. inde has litteras postridie  ante lucem dedi. haec Capuae dum fui cognoui: nihil in consulibus, nullum usquam dilectum; nec enim conquisitores φαινοπροσωπεῖν audent, cum ille adsit, contraque noster dux nusquam sit, nihil agat, nec nomina dant; deficit enim non uoluntas sed spes. Gnaeus autem noster (o rem miseram et incredibilem!) ut totus iacet! non animus est, non consilium, non copiae, non diligentia. mittam illa, fugam ab urbe turpissimam, timidissimas in oppidis contiones, ignorationem non solum aduersari sed etiam suarum copiarum: hoc cuius modi est?  uii  Id. Febr. Capuam C. Cassius tribunus pl. uenit, attulit mandata ad consules ut Romam uenirent, pecuniam de sanctiore aerario auferrent, statim exirent. urbe relicta redeant; quo praesidio? deinde exeant; quis sinat? consul ei rescripsit ut prius ipse in Picenum. at illud totum erat amissum; sciebat nemo praeter me ex litteris Dolabellae. mihi dubium non erat quin ille iam iamque foret in Apulia, Gnaeus noster in naui.  Ego quid agam σκέμμα magnum, neque mehercule mihi quidem ullum, nisi omnia essent acta turpissime neque ego ullius consili particeps—sed tamen, quid me deceat. ipse me Caesar ad pacem hortatur, sed antiquiores litterae quam ruere coepit. Dolabella, Caelius me illi ualde satis facere. mira me ἀπορία torquet. iuua me consilio si potes, et tamen ista quantum potes prouide. nihil habeo tanta rerum perturbatione quod scribam; tuas litteras exspecto. </paragraph></page><page id="145"><paragraph>u Id .  Febr .   49  in Formiano CICERO ATTICO SAL. Pedem in Italia uideo esse nullum qui non in istius potestate sit. de Pompeio scio nihil, eumque, nisi in nauim se contulerit, exceptum iri puto. o celeritatem incredibilem! huius autem nostri—sed non possum sine dolore accusare eum de quo angor et crucior. tu caedem non sine causa times, non quo minus quicquam Caesari expediat ad diuturnitatem uictoriae et dominationis sed uideo quorum arbitrio sit acturus. recte †sit† censeo cedendum.  De Oppiis egeo consili. quod optimum factu uidebitur facies. cum Philotimo loquere, atque adeo Terentiam habebis Idibus.  Ego quid agam? qua aut terra aut mari persequar eum qui ubi sit nescio? etsi terra quidem qui possum? mari quo? tradam igitur isti me? fac posse tuto (multi enim hortantur), num etiam honeste? nullo modo quidem. a te petam consilium, ut soleo? explicari res non potest. sed tamen si quid in mentem uenit uelim scribas, et ipse quid sis acturus.</paragraph></page><page id="146"><paragraph>iu Id .  Febr .   49 CICERO ATTICO SAL. u  Id. Febr. uesperi a Philotimo litteras accepi Domitium exercitum firmum habere, cohortis ex Piceno Lentulo et Thermo ducentibus cum Domiti exercitu coniunctas esse,  Caesarem intercludi posse eumque id timere, bonorum animos recreatos Romae, improbos quasi perculsos. haec metuo equidem ne sint somnia, sed tamen M'. Lepidum, L. Torquatum, C. Cassium tribunum pl. (hi enim sunt nobiscum, id est in Formiano) Philotimi litterae ad uitam reuocauerunt. ego autem illa metuo ne ueriora sint, nos omnis plane iam captos esse, Pompeium Italia cedere; quem quidem (o rem acerbam!) persequi Caesar dicitur. persequi Caesar Pompeium? quid? ut interficiat? o me miserum! et non omnes nostra corpora opponimus? in quo tu quoque ingemiscis. sed quid faciamus? uicti, oppressi, capti plane sumus.  Ego tamen Philotimi litteris lectis mutaui consilium de mulieribus. quas, ut scripseram ad te, Romam remittebam; sed mihi uenit in mentem multum fore sermonem: me iudicium iam de causa publica fecisse, qua desperata quasi hunc gradum mei reditus esse quod mulieres reuertissent. de me autem ipso tibi adsentior, ne me dem incertae et periculosae fugae, cum rei publicae nihil prosim, nihil Pompeio; pro quo emori cum pie possum tum libenter. manebo igitur, etsi uiuere . . . .  Quod quaeris hic quid agatur, tota Capua et omnis hic dilectus iacet; desperata res est, in fuga omnes sunt, nisi quid eius modi fuerit ut Pompeius istas Domiti copias cum suis coniungat. sed uidebamur omnia biduo triduoue scituri.  [L.] Caesaris litterarum exemplum tibi misi; rogaras enim.  cui nos ualde satis facere multi ad me scripserunt; quod patior facile, dum, ut adhuc, nihil faciam turpiter.</paragraph></page><page id="147"><paragraph>iii Id .  Febr .   49 CICERO ATTICO SAL. Philotimi litterae me quidem non nimis sed eos qui in his locis erant admodum delectarunt. ecce postridie Cassio litterae Capua a Lucretio, familiari eius, Nigidium a Domitio Capuam uenisse; eum dicere Vibullium cum paucis militibus e Piceno currere ad Gnaeum, confestim insequi Caesarem, Domitium non habere militum  ui  milia. idem scripsit Capua consules discessisse. non dubito quin Gnaeus in fuga sit; modo effugiat. ego a consilio fugiendi, ut tu censes, absum.</paragraph></page><page id="148"><paragraph>iii aut prid .  Id .  Febr .   49 CICERO ATTICO SAL. Cum dedissem ad te litteras tristis et metuo ne ueras de Lucreti ad Cassium litteris Capua missis, Cephalio uenit a uobis; attulit etiam a te litteras hilariores nec tamen firmas, ut soles. omnia facilius credere possum quam quod scribitis, Pompeium exercitum &lt;firmum&gt; habere. nemo huc ita adfert omniaque quae nolim. o rem miseram! malas causas semper obtinuit, in optima concidit. quid dicam nisi illud eum scisse (neque enim erat difficile), hoc nescisse? erat enim ars difficilis  recte rem publicam regere. sed iam iamque omnia sciemus et scribemus ad te statim.</paragraph></page><page id="149"><paragraph>Id .  Febr .(?)   49 CICERO ATTICO SAL. Non uenit idem usu mihi quod tu tibi scribis, 'quotiens exorior'; ego enim nunc &lt;primum&gt; paulum exorior, et maxime quidem iis litteris quae Roma adferuntur de Domitio, de Picentium cohortibus. omnia erant facta hoc biduo laetiora. itaque fuga quae parabatur repressa est. Caesaris interdicta, 'si te secundo lumine hic offendero . . . ', respuuntur; bona de Domitio, praeclara de Afranio fama est.  Quod me amicissime admones ut me integrum quoad possim seruem, gratum est; quod addis, ne propensior ad turpem causam uidear, certe uideri possum. ego me ducem in ciuili bello quoad de pace ageretur n&lt;eg&gt;aui esse, non quin rectum esset sed quia, quod multo rectius fuit, id mihi fraudem tulit. plane eum cui noster alterum consulatum deferret et triumphum (at quibus uerbis! 'pro tuis rebus gestis amplissimis') inimicum habere nolueram. ego scio et quem metuam et quam ob rem. sin erit bellum, ut uideo fore, partes meae non desiderabuntur.  De HS  xx  Terentia tibi rescripsit. Dionysio, dum existimabam uagos nos fore, nolui molestus esse; tibi autem crebro ad me scribenti de eius officio nihil rescripsi, quod diem ex  die exspectabam ut statuerem quid esset faciendum. nunc, ut uideo, pueri certe in Formiano uidentur hiematuri. et ego? nescio. si enim erit bellum, cum Pompeio esse constitui. quod habebo certi, faciam ut scias. ego bellum foedissimum futurum puto, nisi qui, ut tu sc&lt;rib&gt;is, Parthicus casus exstiterit.</paragraph></page><page id="150"><paragraph>xu uel xiu Kal .  Mart .   49 CICERO ATTICO SAL. Cum ad te litteras dedissem, redditae mihi litterae sunt a Pompeio: cetera de rebus in Piceno gestis quas ad se Vibullius scripsisset, de dilectu Domiti, quae sunt uobis nota, nec tam laeta erant in iis litteris quam ad me Philotimus &lt;scrips&gt;erat. ipsam tibi epistulam misissem sed iam subito fratris puer proficiscebatur; cras igitur mittam. sed in ea Pompei epistula erat in extremo ipsius manu 'tu censeo Luceriam uenias; nusquam eris tutius'. id ego in eam partem accepi, haec oppida atque oram maritimam illum pro relicto habere, nec sum miratus eum qui caput ipsum reliquisset reliquis membris non parcere. ei statim rescripsi, hominemque certum misi de comitibus meis, &lt;me&gt; non quaerere ubi tutissimo essem; si me uellet sua aut rei publicae causa Luceriam uenire, statim esse uenturum; hortatusque sum ut oram maritimam retineret, si rem frumentariam sibi ex prouinciis suppeditari uellet. hoc me frustra scribere uidebam; sed uti in urbe retinenda  tunc, sic nunc in Italia non reliquenda testificabar sententiam meam. sic enim parari uideo, ut Luceriam omnes copiae contrahantur et ne is quidem locus &lt;sit&gt; stabilis sed ex eo ipso, si urgeamur, paretur fuga; quo minus mirere si inuitus in eam causam descendo in qua neque pacis neque uictoriae ratio quaesita sit umquam sed semper flagitiosae et calamitosae fugae. eundum, ut quemcumque fors tulerit casum subeam potius cum iis qui dicuntur esse boni quam uidear a bonis dissentire. etsi prope diem uideo bonorum, id est lautorum et locupletum, urbem refertam fore, municipiis uero his relictis refertissimam; quo ego in numero essem, si hos lictores molestissimos non haberem, nec me M'. Lepidi, L. Vulcati, Ser. Sulpici comitum paeniteret, quorum nemo nec stultior est quam L. Domitius nec inconstantior quam Ap. Claudius. unus Pompeius me mouet, beneficio non auctoritate; quam enim ille habeat auctoritatem in hac causa? qui, cum omnes Caesarem metuebamus, ipse eum diligebat, postquam ipse metuere coepit, putat omnis hostis illi esse oportere. ibimus tamen Luceriam, nec eum fortasse delectabit noster aduentus; dissimulare enim non potero mihi quae adhuc acta sint displicere.  Ego si somnum capere possem, tam longis te epistulis non obtunderem. tu, si tibi eadem causa est, me remunerere sane uelim. </paragraph></page><page id="151"><paragraph>xiii Kal .  Mart .   49   ( § 4) CICERO ATTICO SAL. Mihi uero omnia grata, et quod scripsisti ad me quae audieras et quod non credi&lt;di&gt;sti quae digna diligentia mea non erant et quod monuisti quod sentiebas. ego ad Caesarem unas Capua litteras dedi, quibus ad ea rescripsi quae mecum ille de gladiatoribus suis egerat, breuis sed beneuolentiam significantis, non modo sine contumelia sed etiam cum maxima laude Pompei; id enim illa sententia postulabat qua illum ad concordiam hortabar. eas si quo ille misit, in publico proponat uelim. alteras eodem die dedi quo has ad te; non potui non dare, cum et ipse ad me scripsisset et Balbus. earum exemplum ad te misi. nihil arbitror fore quod reprehendas; si qua erunt, doce me quo modo μέμψιν effugere possim. 'nihil' inquies 'omnino scripseris.' qui magis effugiam eos qui uolent fingere? uerum tamen ita faciam, quoad fieri poterit.  Nam quod me hortaris ad memoriam factorum, dictorum scriptorum etiam meorum, facis amice tu quidem mihique gratissimum, sed mihi uideris aliud tu honestum meque dignum in hac causa iudicare atque ego existimem. mihi enim nihil ulla in gente umquam ab ullo auctore rei publicae ac duce turpius factum esse uidetur quam a nostro amico factum est, cuius ego uicem doleo; qui urbem reliquit, id est patriam, pro qua et in qua mori praeclarum fuit. ignorare mihi uideris haec quanta sit clades; es enim etiam nunc domi tuae, sed inuitis perditissimis hominibus esse diutius non potes. hoc miserius,  hoc turpius quicquam? uagamur egentes cum coniugibus et liberis; in unius hominis quotannis periculose aegrotantis anima positas omnis nostras spes habemus, &lt;non&gt; expulsi sed euocati ex patria; quam non seruandam ad reditum nostrum sed diripiendam et inflammandam reliquimus. ita multi nobiscum sunt? non in suburbanis, non in hortis, non in ipsa &lt;urbe&gt;? et, si non sunt, non erunt? nos interea ne Capuae quidem sed Luceriae, et oram quidem maritimam iam relinquemus, Afranium exspectabimus &lt;et&gt; Petreium; nam in Labieno parum est dignitatis. hic tu in me * * * illud desideras? nihil de me dico, alii uiderint; hic quidem quae est * * * ? domi uestrae estis et eritis omnes boni. quis istic se mihi non ostendit? quis nunc adest hoc bello (sic enim iam appellandum est)? Vibulli res gestae sunt adhuc maximae. id ex Pompei litteris cognosces, in quibus animaduertito illum locum ubi erit διπλῆ: uidebis de Gnaeo nostro ipse Vibullius quid existimet. quo igitur haec spectat oratio? ego pro Pompeio libenter emori possum, facio pluris omnium hominum neminem; sed non ita uno in eo iudico spem de salute rei publicae. significas enim aliquanto secus quam solebas, ut etiam Italia, si ille cedat, putes cedendum; quod ego nec rei publicae puto esse utile nec liberis meis, praeterea neque rectum neque honestum. †sed cur† 'poterisne igitur uidere tyrannum?' quasi intersit audiam an uideam, aut locupletior mihi sit quaerendus auctor quam Socrates, qui, cum  xxx tyranni essent, pedem porta non extulit. est mihi praeterea  praecipua causa manendi; de qua utinam aliquando tecum loquar!  Ego  xiii  Kal., cum eadem lucerna hanc epistulam scripsissem qua inflammaram tuam, Formiis ad Pompeium, si de pace ageretur, profecturus; si de bello, quid ero?</paragraph></page><page id="152"><paragraph>noctu xii xi Kal .  Mart .   49  in Caleno CICERO ATTICO SAL. Maximis et miserrimis rebus perturbatus, cum coram tecum mihi potestas deliberandi non esset, uti tamen tuo consilio uolui. deliberatio autem omnis haec est, si Pompeius Italia excedat, quod eum facturum esse suspicor, quid mihi agendum putes. et quo facilius consilium dare possis, quid in utramque partem mihi in mentem ueniat explicabo breui.  Cum merita Pompei summa erga salutem meam familiaritasque quae mihi cum eo est, tum ipsa rei publicae causa me adducit ut mihi uel consilium meum cum illius consilio uel fortuna &lt;cum fortuna&gt; coniungenda esse uideatur. accedit illud: si maneo et illum comitatum optimorum et clarissimorum ciuium desero, cadendum est in unius potestatem; qui etsi multis rebus significat se nobis esse amicum (et ut esset a me est, tute scis, propter suspicionem huius impendentis tempestatis multo ante prouisum), tamen utrumque considerandum est, et quanta fides ei sit habenda et, si maxime exploratum sit eum nobis amicum fore, sitne uiri fortis et  boni ciuis esse in ea urbe in qua cum summis honoribus imperiisque usus sit, res maximas gesserit, sacerdotio sit amplissimo praeditus, non futurus &lt;sit qui fuerit&gt;, subeundumque periculum sit cum aliquo †fore dedecore, si quando Pompeius rem publicam recuperarit. in hac parte haec sunt.  Vide nunc quae sint in altera. nihil actum est a Pompeio nostro sapienter, nihil fortiter, addo etiam nihil ni&lt;si&gt; contra consilium auctoritatemque meam. omitto illa uetera, quod istum in rem publicam ille aluit, auxit, armauit, ille legibus per uim et contra auspicia ferendis auctor, ille Galliae ulterioris adiunctor, ille gener, ille in &lt;ad&gt;optando P. Clodio augur, ille restituendi mei quam retinendi studiosior, ille prouinciae propagator, ille absentis in omnibus adiutor, idem etiam tertio consulatu, postquam esse defensor rei publicae coepit, contendit ut decem tribuni pl. ferrent ut absentis ratio haberetur, quod idem ipse sanxit lege quadam sua, Marcoque Marcello consuli finienti prouincias Gallias Kal. Mart. die restitit—sed ut haec omittam, quid foedius, quid perturbatius hoc ab urbe discessu siue potius turpissima in qua sum&lt;us&gt; fuga? quae condicio non accipienda fuit potius quam relinquenda patria? malae condiciones erant, fateor, sed num quid hoc peius?  At recuperabit rem publicam. quando? aut quid ad eam spem est parati? non ager Picenus amissus? non patefactum  iter ad urbem? non pecunia omnis et publica et priuata aduersario tradita? denique nulla causa, nullae uires, nulla sedes quo concurrant qui rem publicam defensam uelint. Apulia delecta est, inanissima pars Italiae et ab impetu huius belli remotissima; fuga et maritima opportunitas uisa quaeri desperatione. †inuite cepit† Capuam, non quo munus illud defugerem, sed sine * * * causa in qua nullus esset ordinum, nullus apertus priuatorum dolor, bonorum autem esset aliquis sed hebes, ut solet, et, ut ipse sensissem, multitudo et infimus quisque propensus in alteram partem, multi mutationis rerum cupidi. dixi ipsi me nihil suscepturum sine praesidio et sine pecunia. itaque habui nihil omnino negoti, quod ab initio uidi nihil quaeri praeter fugam. eam si nunc sequor, quanam? cum illo non; ad quem cum essem profectus, cognoui in iis locis esse Caesarem, ut tuto Luceriam uenire non possem. infero mari nobis incerto cursu hieme maxima nauigandum est. age iam, cum fratre an sine eo cum filio an quo modo? in utraque enim re summa difficultas erit, summus animi dolor. qui autem illius impetus erit in nos absentis fortunasque nostras! acrior quam in ceterorum, quod putabit fortasse in nobis uiolandis aliquid se habere populare. age iam, has compedes, fascis, inquam, hos laureatos efferre ex Italia quam molestum est! qui autem locus erit nobis tutus, ut iam placatis utamur fluctibus, ante quam ad illum uenerimus? qua autem aut quo nihil scimus.   At si restitero et fuerit nobis in hac parte locus, idem fecero quod in Cinnae dominatione &lt;L.&gt; Philippus, quod L. Flaccus, quod Q. Mucius, quoquo modo ea res huic quidem cecidit; qui tamen ita dicere solebat, se id fore uidere quod factum est sed malle quam armatum ad patriae moenia accedere. aliter Thrasybulus, et fortasse melius; sed est certa quaedam illa Muci ratio atque sententia, est illa etiam Philippi, et, cum sit necesse, seruire tempori et non amittere tempus cum sit datum. sed in hoc ipso habent tamen idem fasces molestiam. sit enim nobis amicus, quod incertum est, sed sit; deferet triumphum. non accipere ne periculosum sit, &lt;accipere&gt; inuidiosum ad bonos. 'o rem' inquis 'difficilem et inexplicabilem!' atqui explicanda est; quid enim fieri potest? ac ne me existimaris ad manendum esse propensiorem quod plura in eam partem uerba fecerim, potest fieri, quod fit in multis quaestionibus, ut res uerbosior haec fuerit, illa uerior. quam ob rem, ut maxima de re aequo animo deliberanti, ita mihi des consilium uelim. nauis et in Caieta est parata nobis et Brundisi.  Sed ecce nuntii scribente me haec ipsa noctu in Caleno, ecce litterae Caesarem ad Corfinium, Domitium Corfini cum firmo exercitu et pugnare cupiente. non puto etiam hoc Gnaeum nostrum commissurum, ut Domitium relinquat; etsi Brundisium Scipionem cum cohortibus duabus praemiserat, legionem Fausto conscriptam in Siciliam sibi placere a consule duci scripserat ad consules. sed turpe Domitium deserere erit implorantem eius auxilium. est quaedam spes,  mihi quidem non magna sed in his locis firma, Afranium in Pyrenaeo cum Trebonio pugnasse, pulsum Trebonium, etiam Fabium tuum transisse cum * cohortibus; summa autem Afranium cum magnis copiis aduentare. id si est, in Italia fortasse manebitur. ego autem, cum esset incertum iter Caesaris quod uel ad Capuam uel ad Luceriam iturus putabatur, Leptam misi ad Pompeium &lt;et&gt; litteras; ipse, ne quo inciderem, reuerti Formias.  Haec te scire uolui scripsique sedatiore animo quam proxime scripseram, nullum meum iudicium interponens sed exquirens tuum.</paragraph></page><page id="153"><paragraph>uiii Kal .  Mart .   49  in Formiano CICERO ATTICO SAL. Dionysius quidem tuus potius quam noster, cuius ego cum satis cognossem mores tuo tamen potius stabam iudicio quam meo, ne tui quidem testimoni, quod ei saepe apud me dederas, ueritus superbum se praebuit in fortuna quam putauit nostram fore; cuius fortunae nos, quantum humano consilio effici poterit, motum ratione quadam gubernabimus. cui qui noster honos, quod obsequium, quae etiam ad ceteros contempti cuiusdam hominis commendatio defuit? ut meum iudicium reprehendi a Quinto fratre uulgoque ab omnibus mallem quam illum non efferrem laudibus, Ciceronesque nostros  meo potius labore subdoceri quam me alium magistrum quaerere; ad quem ego quas litteras, di immortales, miseram, quantum honoris significantis, quantum amoris! Dicaearchum mehercule aut Aristoxenum diceres arcessi, non unum hominem omnium loquacissimum et minime aptum ad docendum. sed sit memoria bona: me dicet esse meliore. quibus litteris ita respondit ut ego nemini cuius causam non reciperem. semper enim 'si potero', 'si ante suscepta causa non impediar'; numquam reo cuiquam tam humili, tam sordido, tam nocenti, tam alieno tam praecise negaui quam hic mihi plane &lt;sine&gt; ulla exceptione praecidit. nihil cognoui ingratius; in quo uitio nihil mali non inest. sed de hoc nimis multa.  Ego nauem paraui. tuas litteras tamen exspecto, ut sciam quid respondeant consultationi meae.  Sulmone C. Atium Paelignum aperuisse Antonio portas, cum essent cohortes quinque, Q. Lucretium inde fugisse scis, Gnaeum ire Brundisium, &lt;Domitium&gt; desertum. confecta res est.</paragraph></page><page id="154"><paragraph>CICERO ATTICO SAL. Cum ante lucem  uiii  Kal. litteras ad te de Dionysio dedissem, uesperi ad nos eodem die uenit ipse Dionysius, auctoritate tua permotus, ut suspicor; quid enim putem aliud? etsi solet  eum, cum aliquid furiose fecit, paenitere. numquam autem cerritior fuit quam in hoc negotio. nam quod ad te non scripseram, postea audiui a tertio miliario tum eum isse 'πολλὰ μάτην κεράεσσιν ἐς ἠέρα θυμήναντα', multa, inquam, mala cum dixisset: suo capiti, ut aiunt. sed &lt;uid&gt;e meam mansuetudinem: conieceram in fasciculum una cum tua uehementem ad illum epistulam; hanc ad me referri uolo, nec ullam ob aliam causam Pollicem seruum a pedibus meis Romam misi. eo autem ad te scripsi ut, si tibi forte reddita esset, mihi curares referendam, ne in illius manus perueniret.  Noui si quid esset scripsissem. pendeo animi exspectatione Corfiniensi, [in] qua de salute rei publicae decernetur.  Tu fasciculum qui est 'M'. Curio' inscriptus uelim cures ad eum perferendum Tironemque Curio commendes et ut det ei si quid opus erit in sumptum roges.</paragraph></page><page id="155"><paragraph>x Kal .  Mart .   49 CICERO ATTICO SAL. Obsignata iam ista epistula quam de nocte daturus eram, sicut dedi (nam eam uesperi scripseram), C. Sosius praetor in Formianum uenit ad M'. Lepidum, uicinum nostrum, cuius quaestor fuit. Pompei litterarum ad consules exemplum attulit: Litterae mihi a L. Domitio a. d.  xiii  Kal. Mart. adlatae sunt; earum exemplum infra scripsi. nunc, ut ego non scribam, tua sponte te intellegere scio quanti rei publicae in&lt;tersit&gt; omnis copias in unum locum primo quoque tempore conuenire. tu, si tibi uidebitur, dabis operam ut quam primum ad nos uenias, praesidi Capuae quantum constitueris satis esse relinquas.   Deinde supposuit exemplum epistulae Domiti quod ego ad te pridie miseram. di immortales, qui me horror perfudit! quam sum sollicitus quidnam futurum sit! hoc tamen spero, magnum nomen imperatoris fore, magnum in aduentu terrorem. spero etiam, quoniam adhuc nihil nobis obfuit nisi timiditas et neglegentia, hoc quod cum fortiter et diligenter tum etiam mehercule * * * .  * * * modo enim audiui quartanam a te discessisse; moriar si magis gauderem si id mihi accidisset. Piliae dic non esse aequum eam diutius habere nec id esse uestrae concordiae. Tironem nostrum ab altera relictum audio. sed eum uideo in sumptum ab aliis mutuatum; ego autem Curium nostrum si quid opus esset rogaram. malo Tironis uerecundiam in culpa esse quam illiberalitatem Curi.</paragraph></page><page id="156"><paragraph>ix Kal .  Mart .   49 CICERO ATTICO SAL. Vnum etiam restat amico nostro ad omne dedecus, ut Domitio non subueniat. 'at nemo dubitat quin subsidio uenturus sit.' ego non puto. 'deseret igitur talem ciuem et eos &lt;quos&gt; una sci&lt;t e&gt;sse, cum habeat praesertim  xx  ipse cohortis,  xxx Domitius?' nisi me omnia fallunt, deseret. incredibiliter pertimuit, nihil spectat nisi fugam; cui tu (uideo enim quid  sentias) me comitem putas debere esse. ego uero quem fugiam habeo, quem sequar non habeo. quod enim tu meum laudas et memorandum dicis, malle quod dixerim me cum Pompeio uinci quam cum istis uincere, ego uero malo, sed cum illo Pompeio qui tum erat aut qui mihi esse uidebatur; cum hoc uero qui ante fugit quam scit aut quem fugiat aut quo, qui nostra tradidit, qui patriam reliquit, Italiam relinquit, si malui, contigit: uictus sum. quod superest, nec ista uidere possum, quae numquam timui ne uiderem, nec mehercule istum, propter quem mihi non modo meis sed memet ipso carendum est.  Ad Philotimum scripsi de uiatico siue a Moneta (nemo enim soluit) siue ab Oppiis, tuis contubernalibus. cetera apposita tibi mandabo.</paragraph></page><page id="157"><paragraph>uii Kal .  Mart .   49 CICERO ATTICO SAL. O rem turpem et ea re miseram! sic enim sentio, id demum aut potius id solum esse miserum quod turpe sit. aluerat Caesarem, eundem repente timere coeperat, condicionem pacis nullam probarat, nihil ad bellum pararat, urbem reliquerat, Picenum &lt;a&gt;miserat culpa, in Apuliam se compegerat, ibat in Graeciam, omnis nos ἀπροσφωνήτους, expertis sui  tanti, tam inusitati consili relinquebat. ecce subito litterae Domiti ad illum, ipsius ad consules! fulsisse mihi uidebatur τὸ καλὸν ad oculos eius, et exclamasse ille uir qui esse debuit 'πρὸς ταῦθ’ ὅ τι χρὴ καὶ παλαμάσθων καὶ πάντ’ ἐπ’ ἐμοὶ τεκταινέσθων· τὸ γὰρ εὖ μετ’ ἐμοῦ.' at ille tibi πολλὰ χαίρειν τῷ καλῷ dicens pergit Brundisium. Domitium autem aiunt re audita et eos qui una essent se tradidisse. o rem lugubrem! itaque intercludor dolore quo minus ad te plura scribam; tuas litteras exspecto.</paragraph></page><page id="158"><paragraph>iu aut iii Kal .  Apr .   49  Formiis Arpinum iter faciens CICERO ATTICO SAL. Epistulam meam quod peruulgatam scribis esse non fero moleste, quin etiam ipse multis dedi describendam; ea enim  et acciderunt iam et impendent ut testatum esse uelim de pace quid senserim. cum autem ad eam hortarer eum praesertim hominem, non uidebar ullo modo facilius moturus quam si id quod eum hortarer conuenire eius sapientiae dicerem. eam si admirabilem dixi cum eum ad salutem patriae hortabar, non sum ueritus ne uiderer adsentari, cui tali in re libenter me ad pedes abiecissem. qua autem est 'aliquid impertias temporis', non est de pace sed de me ipso et de meo officio ut aliquid cogitet. nam quod testificor me expertem belli fuisse, etsi id re perspectum est, tamen eo scripsi quo in suadendo plus auctoritatis haberem; eodemque pertinet quod causam eius probo.  Sed quid haec nunc? utinam aliquid profectum esset! ne ego istas litteras in contione recitari uelim, si quidem ille ipse ad eundem scribens in publico proposuit epistulam illam in qua est 'pro tuis rebus gestis amplissimis' (amplioribusne quam suis, quam Africani? ita tempus ferebat), si quidem etiam uos duo tales ad quintum miliarium, quo nunc ipsum unde se recipienti, quid agenti, quid acturo? quanto autem ferocius ille causae suae confidet, cum uos, cum uestri similis non modo frequentis sed laeto uultu gratulantis uiderit! 'num igitur peccamus?' minime uos quidem; sed tamen signa conturbantur quibus uoluntas a simulatione distingui posset. quae uero senatus consulta uideo? sed apertius quam proposueram.  Ego Arpini uolo esse prid. Kal., deinde circum uillulas nostras errare, quas uisurum me postea desperaui. </paragraph></page><page id="159"><paragraph>u Kal .  Mart .   49   ( § 2)  in Formiano &lt;CICERO ATTICO SAL.&gt; Εὐγενῆ tua consilia et tamen pro temporibus non incauta mihi ualde probantur. Lepido quidem (nam fere συνδιημερεύομεν, quod gratissimum illi est) numquam placuit ex Italia exire, Tullo multo minus; crebro enim illius litterae ab aliis ad nos commeant. sed me illorum sententiae minus mouebant; minus multa dederant illi rei publicae pignora. tua mehercule auctoritas uehementer mouet; adfert enim et reliqui temporis recuperandi rationem et praesentis tuendi. sed obsecro te, quid hoc miserius quam alterum plausus in foedissima causa quaerere, alterum offensiones in optima? alterum existimari conseruatorem inimicorum, alterum desertorem amicorum? et mehercule quamuis amemus Gnaeum nostrum, ut et facimus et debemus, tamen hoc, quod talibus uiris non subuenit, laudare non possum. nam siue timuit, quid ignauius? siue, ut quidam putant, meliorem suam causam illorum caede fore putauit, quid iniustius? sed haec omittamus; augemus enim dolorem retractando.   ui  Kal. uesperi Balbus minor ad me uenit occulta uia currens ad Lentulum consulem missu Caesaris cum litteris, cum mandatis, cum promissione prouinciae, Romam ut redeat; cui persuaderi posse non arbitror, [ni]si erit conuentus. idem aiebat nihil malle Caesarem quam ut Pompeium adsequeretur (id credo) et rediret in gratiam (id non credo, et metuo ne omnis haec clementia ad unam illam crudelitatem  colligatur). Balbus quidem maior ad me scribit nihil malle Caesarem quam principe Pompeio sine metu uiuere. tu, puto, hoc credis. sed cum haec scribebam  u  Kal., Pompeius iam Brundisium uenisse poterat; expeditus enim antecesserat legiones  xi  &lt;Kal.&gt; Luceria. sed hoc τέρας horribili uigilantia, celeritate, diligentia est. plane quid futurum sit nescio.</paragraph></page><page id="160"><paragraph>ui Kal .  Mart .   49 CICERO ATTICO SAL. Dionysius cum ad me praeter opinionem meam uenisset, locutus sum cum eo liberalissime; tempora exposui, rogaui ut diceret quid haberet in animo; me nihil ab eo ipso inuito contendere. respondit se quod in nummis haberet nescire quo loci esset; alios non soluere, aliorum diem nondum esse. dixit etiam alia quaedam de seruulis suis qua re nobiscum esse non posset. morem gessi. dimisi a me, ut magistrum Ciceronum non libenter, ut hominem ingratum non inuitus. uolui te scire, et quid ego de eius facto iudicarem. </paragraph></page><page id="161"><paragraph>iii Kal .  Mart .   49 CICERO ATTICO SAL. Quod me magno animi motu perturbatum putas, sum equidem, sed non tam magno quam tibi fortasse uideor; leuatur enim omnis cura cum aut constitit consilium aut cogitando nihil explicatur. lamentari autem licet illud quidem totos dies; sed uereor ne, nihil cum proficiam, etiam dedecori sim studiis ac litteris nostris. consumo igitur omne tempus considerans quanta uis sit illius uiri quem nostris &lt;libris&gt; satis diligenter, ut tibi quidem uidemur, expressimus. tenesne igitur moderatorem illum rei publicae quo referre uelimus omnia? nam sic quinto, ut opinor, in libro loquitur Scipio: 'ut enim gubernatori cursus secundus, medico salus, imperatori uictoria, sic huic moderatori rei publicae beata ciuium uita proposita est, ut opibus firma, copiis locuples, gloria ampla, uirtute honesta sit; huius enim operis maximi inter homines  atque optimi illum esse perfectorem uolo'. hoc Gnaeus noster cum antea numquam tum in hac causa minime cogitauit. dominatio quaesita ab utroque est, non id actum, beata et honesta ciuitas ut esset. nec uero ille urbem reliquit quod eam tueri non posset nec Italiam quod ea pelleretur, sed hoc a primo cogitauit, omnis terras, omnia maria mouere, reges barbaros incitare, gentis feras in Italiam armatas adducere, exercitus conficere maximos. genus illud Sullani regni iam pridem appetitur, multis qui una sunt cupientibus. an censes nihil inter eos conuenire, nullam pactionem fieri potuisse? hodie potest. sed neutri σκοπὸς est ille, ut nos beati simus; uterque regnare uult.  Haec a te inuitatus breuiter exposui; uoluisti enim me quid de his malis sentirem ostendere. προθεσπίζω igitur, noster Attice, non hariolans, ut illa cui nemo credidit, sed coniectura prospiciens: 'iamque mari magno . . . '; non multo, inquam, secus possum uaticinari; tanta malorum impendet Ἰλιάς. atque hoc nostra grauior est causa qui domi sumus quam illorum qui una transierunt, quod illi [qui] alterum metuunt, nos utrumque. cur igitur, inquis, remansimus? uel tibi paruimus uel non occurrimus uel hoc fuit rectius. conculcari, inquam, miseram Italiam uidebis proxima aestate &lt;aut alterius&gt; aut utriusque [in] mancipiis ex omni genere collectis, nec tam &lt;singulorum proscr&gt;iptio pertimescenda, quae Luceriae multis sermonibus denuntiata esse dicitur, quam uniuersae interitus; tantas in confligendo  utriusque uiris uideo futuras. habes coniecturam meam. tu autem consolationis fortasse aliquid exspectasti. nihil inuenio; nihil fieri potest miserius, nihil perditius, nihil foedius.  Quod quaeris quid Caesar ad me scrips&lt;er&gt;it, quod saepe, gratissimum sibi esse quod quierim, oratque in eo ut perseuerem. Balbus minor haec eadem mandata. iter autem erat eius ad Lentulum consulem cum litteris Caesaris praemiorumque promissis si Romam reuertisset. uerum cum habeo rationem dierum, ante puto tramissurum quam potuerit conueniri.  Epistularum Pompei duarum quas ad me misit neglegentiam meamque in rescribendo diligentiam uolui tibi notam esse. earum exempla ad te misi.  Caesaris hic per Apuliam ad Brundisium cursus quid efficiat exspecto. utinam aliquid simile Parthicis rebus! simul aliquid audiero, scribam ad te. tu ad me uelim bonorum sermones; Romae frequentes esse dicuntur. scio equidem te in publicum non prodire, sed tamen audire te multa necesse est.  Memini librum tibi adferri a Demetrio Magnete ad te missum περὶ ὁμονοίας. eum mihi uelim mittas. uides quam causam mediter.</paragraph></page><page id="162"><paragraph>iu Id .  Febr .   49  Luceriae CN. MAGNVS PROCOS. S. D. M. CICERONI IMP. Q. Fabius ad me uenit a. d.  iiii  Id. Febr. is nuntiat L. Domitium cum suis cohortibus  xi &lt; i &gt; et cum cohortibus  xiiii quas Vibullius adduxit ad me iter habere; habuisse in animo  proficisci Corfinio a. d.  u  Id. Febr.; C. Hirrum cum  u cohortibus subsequi. censeo ad nos Luceriam uenias; nam te hic tutissime puto fore.</paragraph></page><page id="163"><paragraph>xu uel xiu Kal .  Mart .   49  in Formiano M. CICERO IMP. S. D. CN. MAGNO PROCOS. A. d.  xu  Kal. Mart. Formiis accepi tuas litteras; ex quibus ea quae in agro Piceno gesta erant cognoui commodiora esse multo quam ut erat nobis nuntiatum, Vibullique uirtutem industriamque libenter agnoui.  Nos adhuc in ea ora ubi praepositi sumus ita fuimus ut nauem paratam haberemus. ea enim audiebamus et ea uerebamur ut, quodcumque tu consilium cepisses, id nobis persequendum putaremus. nunc quoniam auctoritate et consilio tuo in spe firmiore sumus, si teneri posse putas Tarracinam &lt;et&gt; oram maritimam, in ea manebo, etsi praesidia in oppidis nulla sunt. nemo enim nostri ordinis in his locis est praeter M. Eppium, quem ego Minturnis esse uolui, uigilantem hominem et industrium. nam L. Torquatum, uirum fortem et cum auctoritate, Formiis non habemus; ad te profectum arbitramur.  Ego omnino, ut tibi proxime placuerat, Capuam ueni eo ipso die quo tu Teano Sidicino es profectus; uolueras enim me cum M. Considio pro praetore illa negotia tueri. cum eo uenissem, uidi T. Ampium dilectum habere diligentissime, ab eo accipere &lt;L.&gt; Libonem, summa item diligentia et in illa  colonia auctoritate. fui Capuae quoad consules. iterum, ut erat &lt;e&gt;dictum a consulibus, ueni Capuam ad Non. Febr.; cum fuissem triduum, recepi me Formias.  Nunc quod tuum consilium aut quae ratio belli sit ignoro. si tenendam hanc oram putas, quae et opportunitatem et dignitatem habet et ciuis egregios et, ut arbitror, teneri potest, opus est esse qui praesit; sin omnia unum in locum contrahenda sunt, non dubito quin ad te statim ueniam, quo mihi nihil optatius est, idque tecum quo die ab urbe discessimus locutus sum. ego si cui adhuc uideor segnior fuisse, dum ne tibi uidear non laboro, et tamen si, ut uideo, bellum gerendum est, confido me omnibus facile satis facturum.  M. Tullium, meum necessarium, ad te misi cui tu, si tibi uideretur, ad me litteras dares.</paragraph></page><page id="164"><paragraph>x Kal .  Mart .   49  Canusi CN. MAGNVS PROCOS. S. D. M. CICERONI IMP. S. u. b. Tuas litteras libenter legi; recognoui enim tuam pristinam uirtutem etiam in salute communi. consules ad eum exercitum quem in Apulia habui uenerunt. magno opere te hortor pro tuo singulari perpetuoque studio in rem publicam ut te ad nos conferas, ut communi consilio rei publicae adflictae opem atque auxilium feramus. censeo uia Appia iter facias et celeriter Brundisium uenias. </paragraph></page><page id="165"><paragraph>iii Kal .  Mart .   49   ( § 4)  in Formiano M. CICERO IMP. S. D. CN. MAGNO PROCOS. Cum ad te litteras misissem quae tibi Canusi redditae sunt, suspicionem nullam habebam te rei publicae causa mare transiturum, eramque in spe magna fore ut in Italia possemus aut concordiam constituere, qua mihi nihil utilius uidebatur, aut rem publicam summa cum dignitate defendere. interim nondum meis litteris ad te perlatis ex iis mandatis quae D. Laelio ad consules dederas certior tui consili factus non exspectaui dum mihi a te litterae redderentur, confestimque cum Quinto fratre et cum liberis nostris iter ad te in Apuliam facere coepi. cum Teanum Sidicinum uenissem, C. Messius, familiaris tuus, mihi dixit aliique complures Caesarem iter habere Capuam et eo ipso die mansurum esse Aeserniae. sane sum commotus quod, si ita esset, non modo iter meum interclusum sed me ipsum plane exceptum putabam. itaque tum Cales processi, ut ibi potissimum consisterem, dum certum nobis ab Aesernia de eo quod audieram referretur.  At mihi, cum Calibus essem, adfertur litterarum tuarum exemplum quas tu ad Lentulum consulem misisses. hae scriptae sic erant, litteras tibi a L. Domitio a. d.  xiii  Kal. Mart. adlatas esse, earumque exemplum subscripseras; magnique interesse rei publicae scripseras omnis copias primo quoque tempore in unum locum conuenire, et ut praesidio quod satis esset Capuae relinqueret. his ego litteris lectis in eadem opinione fui qua reliqui omnes, te cum omnibus copiis ad Corfinium  esse uenturum; quo mihi, cum Caesar ad oppidum castra haberet, tutum iter esse non arbitrabar.  Cum res in summa exspectatione esset, utrumque simul audiuimus, et quae Corfini acta essent et te iter Brundisium facere coepisse; cumque nec mihi nec fratri meo dubium esset quin Brundisium contenderemus, a multis qui e Samnio Apuliaque ueniebant admoniti sumus ut caueremus ne exciperemur a Caesare, quod is in eadem loca quae nos petebamus profectus celerius etiam quam nos possemus eo quo intenderet uenturus esset. quod cum ita esset, nec mihi nec fratri meo nec cuiquam amicorum placuit committere ut temeritas nostra non solum nobis sed etiam rei publicae noceret cum praesertim non dubitaremus quin, si etiam tutum nobis iter fuisset, te tamen iam consequi non possemus.  Interim accepimus tuas litteras Canusio a. d.  x  Kal. Mart. datas, quibus nos hortaris ut celerius Brundisium ueniamus. quas cum accepissemus a. d.  iii  Kal. Mart., non dubitabamus quin tu iam Brundisium peruenisses, nobisque iter illud omnino interclusum uidebamus neque minus nos esse captos quam qui Corfini fuissent; neque enim eos solos arbitrabamur capi qui in armatorum manus incidissent sed eos nihilo minus qui regionibus exclusi intra praesidia atque intra arma aliena uenissent.  Quod cum ita sit, maxime uellem primum semper tecum fuissem, quod quidem tibi ostenderam cum a me Capuam reiciebam; quod feci non uitandi oneris causa sed quod uidebam teneri illam urbem sine exercitu non posse, accidere autem mihi nolebam quod doleo uiris fortissimis accidisse.  quoniam autem tecum ut essem non contigit, utinam tui consili certior factus essem! nam suspicione adsequi non potui, quod omnia prius arbitratus sum fore quam ut haec rei publicae causa in Italia non posset duce te consistere. neque uero nunc consilium tuum reprehendo, sed fortunam rei publicae lugeo; nec, si ego quid tu secutus sis non perspicio, idcirco minus existimo te nihil nisi summa ratione fecisse.  Mea quae semper fuerit sententia primum de pace uel iniqua condicione retinenda, deinde de urbe (nam de Italia quidem nihil mihi umquam ostenderas), meminisse te arbitror. sed mihi non sumo ut meum consilium ualere debuerit; secutus sum tuum, neque id rei publicae causa, de qua desperaui, quae et nunc adflicta est nec excitari sine ciuili perniciosissimo bello potest, sed te quaerebam, tecum esse cupiebam, neque eius rei facultatem, si qua erit, praetermittam.  Ego me in hac omni causa facile intellegebam pugnandi cupidis hominibus non satis facere. primum enim prae me tuli me nihil malle quam pacem, non quin eadem timerem quae illi sed ea bello ciuili leuiora ducebam. deinde suscepto bello, cum pacis condiciones ad te adferri a teque ad ea&lt;s&gt; honorifice et large responderi uiderem, duxi meam rationem; quam tibi facile me probaturum pro tuo in me beneficio arbitrabar. memineram me esse unum qui pro meis maximis in rem publicam meritis supplicia miserrima et crudelissima pertulissem, me esse unum qui, si offendissem eius animum  cui tum cum iam in armis essemus consulatus tamen alter et triumphus amplissimus deferebatur, subicerer isdem proeliis, ut mea persona semper ad improborum ciuium impetus aliquid uideretur habere populare. atque haec non ego prius sum suspicatus quam mihi palam denuntiata sunt, neque ea tam pertimui, si subeunda essent, quam declinanda putaui, si honeste uitare possem.  Quam ob rem illius temporis, dum in spe pax fuit, rationem nostram uides, reliqui facultatem res ademit. iis autem quibus non satis facio facile respondeo; neque enim ego amicior C. Caesari umquam fui quam illi neque illi amiciores rei publicae quam ego. hoc inter me et illos interest, quod, cum et illi ciues optimi sint et ego ab ista laude non absim, ego condicionibus, quod idem te intellexeram uelle, illi armis disceptari maluerunt; quae quoniam ratio uicit, perficiam profecto ut neque res publica ciuis a me animum neque tu amici desideres.</paragraph></page><page id="166"><paragraph>prid .  Kal .  Mart .   49 CICERO ATTICO SAL. Mihi molestior &lt;lippitudo&gt; erat etiam quam ante fuerat; dictare tamen hanc epistulam malui quam Gallo Fabio amantissimo utriusque nostrum nihil ad te litterarum dare. nam pridie quidem, quoquo modo potueram, scripseram ipse eas litteras quarum uaticinationem falsam esse cupio. huius autem epistulae non solum ea causa est, ut ne quis a me  dies intermittatur quin dem ad te litteras, sed etiam haec iustior, ut a te impetrarem ut sumeres aliquid temporis †quo tibi quia perexiguo tempore† opus est. explicari mihi tuum consilium plane uolo, ut penitus intellegam.  Omnia sunt integra nobis; nihil praetermissum est quod non habeat sapientem excusationem, non modo probabilem. nam certe neque tum peccaui cum imperatam iam Capuam non solum ignauiae dedecus sed etiam perfidiae suspicionem fugiens accipere nolui, neque cum post condiciones pacis per L. Caesarem et Fabatum adlatas caui ne animum eius offenderem cui Pompeius iam armatus armato consulatum triumphumque deferret. nec uero haec extrema quisquam potest iure reprehendere, quod mare non transierim. id enim, etsi erat deliberationis, tamen obire non potui; neque enim suspicari debui, cum praesertim ex ipsius Pompei litteris, idem quod te uideo existimasse, non dubitarim quin is Domitio subuenturus esset, et plane quid rectum et quid faciendum mihi esset diutius cogitare malui.  Primum igitur haec qualia tibi esse uideantur, etsi significata sunt a te, tamen accuratius mihi perscribas uelim, deinde aliquid etiam in posterum prospicias fingasque quem me esse deceat et ubi me plurimum prodesse rei publicae sentias, ecquae pacifica persona desideretur an in bellatore sint omnia.  Atque ego, qui omnia officio metior, recordor tamen tua consilia, quibus si paruissem, tristitiam illorum temporum  non subissem. memini quid mihi tum suaseris per Theophanem, per Culleonem, idque saepe ingemiscens sum recordatus. qua re nunc saltem ad illos calculos reuertamur quos tum abiecimus, ut non solum gloriosis consiliis utamur sed etiam paulo salubri&lt;ori&gt;bus. sed nihil praescribo; accurate uelim perscribas tuam ad me sententiam. uolo etiam exquiras quam diligentissime poteris (habebis autem per quos possis) quid Lentulus noster, quid Domitius agat, quid acturus sit, quem ad modum nunc se gerant, num quem accusent, num cui suscenseant—quid dico num cui? num Pompeio. omnino culpam omnem Pompeius in Domitium confert, quod ipsius litteris cognosci potest quarum exemplum ad te misi. haec igitur uidebis et, quod ante ad te scripsi, Demetri Magnetis librum quem ad te misit de concordia uelim mihi mittas.</paragraph></page><page id="167"><paragraph>xii Kal .  Mart .(?)   49  Luceriae CN. MAGNVS PROCOS. S. D. C. MARCELLO L. LENTVLO COSS. Ego quod existimabam dispersos nos neque rei publicae utilis neque nobis praesidio esse posse, idcirco ad L. Domitium litteras misi, primum ut ipse cum omni copia ad nos ueniret; si de se dubitaret, ut cohortis  xuiiii  quae ex Piceno ad me iter habebant ad nos mitteret. quod ueritus sum factum est, ut Domitius implicaretur, ut neque ipse satis firmus esset ad castra facienda, quod meas  xuiiii  et suas  xii   cohortis in tribus oppidis distributas haberet (nam partim Albae, partim Sulmone collocauit), neque &lt;se&gt;, si uellet, expedire posset.  Nunc scitote me esse in summa sollicitudine. nam et tot et talis uiros periculo obsidionis liberare cupio neque subsidio ire possum, quod his duabus legionibus non puto esse committendum ut illuc ducantur; ex quibus tamen non amplius xiiii  cohortis contrahere potui, quod Brundisium praesidium misi neque Canusium sine praesidio, dum abessem, putaui esse dimittendum.  D. Laelio mandaram, quod maiores copias sperabam nos habituros, ut, si uobis uideretur, alter uter uestrum ad me ueniret, alter in Siciliam cum ea copia quam Capuae et circum Capuam comparastis et cum iis militibus quos Faustus legit proficisceretur, Domitius cum  xii  suis cohortibus eodem adiungeretur, reliquae copiae omnes Brundisium cogerentur et inde nauibus Dyrrachium transportarentur. nunc cum hoc tempore nihilo magis ego quam uos subsidio Domitio ire possim * * * se per montis explicare, non est nobis committendum ut ad has  xiiii  cohortis quas dubio animo habeo hostis accedere aut in itinere me consequi possit.  Quam ob rem placitum est mihi (†altia† uideo censeri M. Marcello et ceteris nostri ordinis qui hic sunt) ut Brundisium ducerem hanc copiam quam mecum habeo. uos hortor ut quodcumque militum contrahere poteritis contrahatis et eodem Brundisium ueniatis quam primum. arma quae ad me missuri eratis, iis censeo armetis milites quos uobis cum habetis. quae arma superabunt, ea si Brundisium iumentis deportaritis uehementer rei publicae profueritis. de hac re uelim nostros certiores faciatis. ego ad P. Lupum et C. Coponium praetores misi ut se uobis coniungerent et militum quod haberent ad uos deducerent.</paragraph></page><page id="168"><paragraph>iii Id .  Febr .   49 CN. MAGNVS PROCOS. S. D. L. DOMITIO PROCOS. Valde miror te ad me nihil scribere et potius ab aliis quam a te de re publica me certiorem fieri. nos disiecta manu pares aduersariis esse non possumus; contractis nostris copiis spero nos et rei publicae et communi saluti prodesse posse. quam ob rem cum constituisses, ut Vibullius mihi scripserat, a. d.  u Id. Febr. Corfinio proficisci cum exercitu et ad me uenire, miror quid causae fuerit qua re consilium mutaris. nam illa causa quam mihi Vibullius scribit leuis est, te propterea moratum esse quod audieris Caesarem Firmo progressum in Castrum Truentinum uenisse; quanto enim magis appropinquare aduersarius coepit, eo tibi celerius agendum erat ut te mecum coniungeres prius quam Caesar aut tuum iter impedire aut me abs te excludere posset.  Quam ob rem etiam te rogo et hortor, id quod non destiti superioribus litteris a te petere, ut primo quoque die Luceriam ad &lt;me&gt; uenires, ante quam copiae quas instituit Caesar contrahere in unum locum coactae uos a nobis distrahant.  sed si erunt qui te impediant ut uillas suas seruent, aequum est me a te impetrare ut cohortis quae ex Piceno et Camerino uenerunt, quae fortunas suas reliquerunt, ad me missum facias.</paragraph></page><page id="169"><paragraph>xiu Kal .  Mart .   49 CN. MAGNVS PROCOS. S. D. L. DOMITIO PROCOS. Litteras abs te M. Calenius ad me attulit a. d.  xiiii  Kal. Mart.; in quibus litteris scribis tibi in animo esse obseruare Caesarem et, si secundum mare ad me ire coepisset, confestim in Samnium ad me uenturum, sin autem ille circum istaec loca commoraretur, te ei, si propius accessisset, resistere uelle.  Te animo magno et forti istam rem agere existimo, sed diligentius nobis est uidendum ne distracti pares esse aduersario non possimus, cum ille magnas copias habeat et maiores breui habiturus sit. non enim pro tua prouidentia debes illud solum animaduertere, quot in praesentia cohortis contra te habeat Caesar, sed quantas breui tempore equitum et peditum copias contracturus sit. cui rei testimonio sunt litterae quas Bussenius ad me misit; in quibus scribit, id quod ab aliis quoque mihi scribitur, praesidia Curionem quae in Vmbria et Tuscis erant contrahere et ad Caesarem iter facere. quae si copiae in unum locum fuerint coactae, ut pars exercitus ad Album mittatur, pars ad te accedat, ut non pugnet sed locis suis repugnet, haerebis, neque solus cum ista copia tantam multitudinem sustinere poteris ut frumentatum eas.   Quam ob rem te magno opere hortor ut quam primum cum omnibus copiis hoc uenias; consules constituerunt idem facere. ego M. Tuscilio ad te mandata dedi prouidendum esse ne duae legiones sine Picentinis cohortibus in conspectum Caesaris committerentur. quam ob rem nolito commoueri si audieris me regredi, si forte Caesar ad me ueniet; cauendum enim puto esse ne implicatus haeream. nam neque castra propter anni tempus et militum animos facere possum neque ex omnibus oppidis contrahere copias expedit, ne receptum amittam; itaque non amplius  xiiii  cohortis Luceriam coegi.  Consules praesidia omnia deducturi sunt aut in Siciliam ituri; nam aut exercitum firmum habere oportet quo confidamus perrumpere nos posse aut regiones eius modi obtinere e quibus repugnemus, id quod neutrum nobis hoc tempore contigit, quod et magnam partem Italiae Caesar occupauit et nos non habemus exercitum tam amplum neque tam magnum quam ille. itaque nobis prouidendum est ut summae rei publicae rationem habeamus. etiam atque etiam te hortor ut cum omni copia quam primum ad me uenias. possumus etiam nunc rem publicam erigere, si communi consilio negotium administrabimus; si distrahemur, infirmi erimus. mihi hoc constitutum est.  His litteris scriptis †sic adpoete† mihi litteras et mandata attulit. quod me hortare ut istuc ueniam, id me facere non arbitror posse, quod non magno opere his legionibus confido. </paragraph></page><page id="170"><paragraph>xiii Kal .  Mart .   49 CN. MAGNVS PROCOS. S. D. L. DOMITIO PROCOS. Litterae mihi a te redditae sunt a. d.  xiii  Kal. Mart., in quibus scribis Caesarem apud Corfinium castra posuisse. quod putaui et praemonui fit, ut nec in praesentia committere tecum proelium uelit et omnibus copiis conductis [per] te implicet, ne ad me iter tibi expeditum sit atque istas copias coniungere optimorum ciuium possis cum his legionibus de quarum uoluntate dubitamus. quo etiam magis tuis litteris sum commotus; neque enim eorum militum quos mecum habeo uoluntate satis confido ut de omnibus fortunis rei publicae dimicem neque etiam qui ex dilectibus conscripti sunt consulibus conuenerunt.  Qua re da operam, si ulla ratione etiam nunc efficere potes, ut te explices, hoc quam primum uenias, ante quam omnes copiae aduersarium conueniant. neque enim celeriter ex dilectibus hoc homines conuenire possunt et, si conuenirent, quantum iis committendum sit qui inter se ne noti &lt;quidem&gt; sunt contra ueteranas legiones non te praeterit.</paragraph></page><page id="171"><paragraph>Kal .  Mart .   49  in Formiano CICERO ATTICO SAL. Lippitudinis meae signum tibi sit librari manus et eadem causa breuitatis; etsi nunc quidem quod scriberem nihil erat. omnis exspectatio nostra erat in nuntiis Brundisinis; si nactus  hic esset Gnaeum nostrum, spes dubia pacis, sin ille ante tramisisset, exitiosi belli metus.  Sed uidesne in quem hominem inciderit res publica, quam acutum, quam uigilantem, quam paratum? si mehercule neminem occiderit neque cuiquam quicquam ademerit, ab iis qui eum maxime timuerant maxime diligetur. multum mecum municipales homines loquuntur, multum rusticani; nihil prorsus aliud curant nisi agros, nisi uillulas, nisi nummulos suos. et uide quam conuersa res sit: illum quo antea confidebant metuunt, hunc amant quem timebant. id quantis nostris peccatis uitiisque &lt;e&gt;uenerit non possum sine molestia cogitare. quae autem impendere putarem scripseram ad te, et iam tuas litteras exspectabam.</paragraph></page><page id="172"><paragraph>ui Non .  Mart .   49 CICERO ATTICO SAL. Non dubito quin tibi odiosae sint epistulae cottidianae, cum praesertim neque noua de re aliqua certiorem te faciam neque nouam denique iam reperiam scribendi ullam sententiam. sed si dedita opera, cum causa nulla esset, tabellarios ad te cum inanibus epistulis mitterem, facerem inepte; euntibus uero, domesticis praesertim, ut nihil ad te dem litterarum facere non possum, et simul, crede mihi, requiesco paulum in his miseriis cum quasi tecum loquor, cum uero tuas epistulas lego, multo etiam magis. omnino intellego nullum fuisse tempus post has fugas et formidines quod magis debuerit mutum esse a litteris, propterea quod neque Romae quicquam auditur noui nec in his locis, quae a Brundisio  absunt propius quam tu bidui aut tridui. Brundisi autem omne certamen uertitur huius pr&lt;ox&gt;imi temporis; qua quidem exspectatione torqueor. sed omnia ante Nonas sciemus. eodem enim die uideo Caesarem a Corfinio post meridiem profectum esse, id est Feralibus, quo Canusio mane Pompeium; eo modo autem ambulat Caesar et iis diariis militum celeritatem incitat ut timeam ne citius ad Brundisium quam opus sit accesserit. dices 'quid igitur proficis, qui anticipes eius rei molestiam quam triduo sciturus sis?' nihil equidem; sed, ut supra dixi, tecum perlibenter loquor, et simul scito labare meum consilium illud quod satis iam fixum uidebatur. non mihi satis idonei sunt auctores ii qui a te probantur. quod enim umquam eorum in re publica forte factum exstitit? aut quis ab iis ullam rem laude dignam desiderat? nec mehercule laudandos existimo qui trans mare belli parandi causa profecti sunt, quamquam haec ferenda non erant; uideo enim quantum id bellum et quam pestiferum futurum sit. sed me mouet unus uir, cuius fugientis comes, rem publicam recuperantis socius uideor esse debere. 'totiensne igitur sententiam mutas?' ego tecum tamquam mecum loquor. quis autem est tanta quidem de re quin uarie secum ipse disputet? simul et elicere cupio sententiam tuam, si manet, ut firmior sim, si mutata est, ut tibi adsentiar. omnino ad id de quo dubito pertinet me scire quid Domitius acturus sit, quid noster Lentulus. de Domitio uaria audimus: * * * modo esse in Tiburti aut† lepidi quo cum lepidus accessisse†  ad urbem, quod item falsum uideo esse; ait enim Lepidus eum nescio quo penetrasse itineribus &lt;occultis&gt;, occultandi sui causa an maris a&lt;di&gt;piscendi—ne id quidem scit; ignorat etiam de filio. addit illud sane molestum, pecuniam Domitio satis grandem quam is Corfini habuerit non esse redditam. de Lentulo autem nihil audimus. haec uelim exquiras ad meque perscribas.</paragraph></page><page id="173"><paragraph>u Non .  Mart .   49 CICERO ATTICO SAL. A. d.  u  Non. Mart. epistulas mihi tuas Aegypta reddidit, unam ueterem,  iiii  Kal. quam te scribis dedisse Pinario, quem non uidimus; in qua &lt;ex&gt;spectas quidnam praemissus agat Vibullius, qui omnino non est uisus a Caesare (id altera epistula uideo te scire ita esse), et quem ad modum redeuntem excipiam Caesarem, quem omnino uitare cogito, et †aut hemonis† fugam intendis commutationemque uitae tuae, quod tibi puto esse faciendum, et ignoras Domitius cum fascibusne sit; quod cum scies, facies ut sciamus. habes ad primam epistulam.  Secutae sunt duae prid. Kal. ambae datae, quae me conuellerunt de pristino statu, iam tamen, ut ante ad te scripsi, labantem. nec me mouet quod scribis 'Ioui ipsi iniquum'; nam periculum in utriusque iracundia positum est, uictoria  autem ita incerta ut deterior causa paratior mihi esse uideatur. nec me consules mouent, qui ipsi pluma aut folio facilius mouentur. offici me deliberatio cruciat cruciauitque adhuc. cautior certe est mansio, honestior existimatur traiectio; malo interdum multi me non caute quam pauci non honeste fecisse existiment. de Lepido et Tullo quod quaeris, illi uero non dubitant quin Caesari praesto futuri in senatumque uenturi sint.  Recentissima tua est epistula Kalendis data, in qua optas congressum pacemque non desperas; sed ego cum haec scribebam nec illos congressuros nec, si congressi essent, Pompeium ad ullam condicionem accessurum putabam. quod uideris non dubitare, si consules transeant, quid nos facere oporteat, certe transeunt uel, quo modo nunc est, transierunt. sed memento praeter Appium neminem esse fere qui non ius habeat transeundi; nam aut cum imperio sunt, ut Pompeius, ut Scipio, Sufenas, Fannius, Voconius, Sestius, ipsi consules, quibus more maiorum concessum est uel omnis adire prouincias, aut legati sunt eorum. sed nihil differo; quid placeat tibi et quid prope modum rectum sit intellego.  Plura scriberem, si ipse possem; sed, ut mihi uideor, potero biduo. Balbi Corneli litterarum exemplum quas eodem die accepi quo tuas misi ad te, ut meam uicem doleres, cum me deri&lt;deri&gt; uideres. </paragraph></page><page id="174"><paragraph>c .  Kal .  Mart .   49  Romae BALBVS CICERONI IMP. SAL. Obsecro te, Cicero, suscipe curam et cogitationem dignissimam tuae uirtutis, ut Caesarem et Pompeium perfidia hominum distractos rursus in pristinam concordiam reducas. crede mihi Caesarem non solum fore in tua potestate sed etiam maximum beneficium te sibi dedisse iudicaturum, si huc te reicis. uelim idem Pompeius faciat; qui ut adduci tali tempore ad ullam condicionem possit magis opto quam spero. sed cum constiterit et timere desierit, tum incipiam non desperare et tuam auctoritatem plurimum apud eum ualituram.  Quod Lentulum consulem meum uoluisti hic remanere, Caesari gratum, mihi uero gratissimum me dius fidius fecisti; nam illum tanti facio qui non Caesarem magis diligam. qui si passus esset nos secum, ut consueueramus, loqui et non se totum etiam et etiam ab sermone nostro auertisset, minus miser quam sum essem. nam caue putes hoc tempore plus me quemquam cruciari, quod eum, quem ante me diligo, uideo in consulatu quiduis potius esse quam consulem. quod si uoluerit tibi obtemperare et nobis de Caesare credere et consulatum reliquum Romae peragere, incipiam sperare etiam consilio senatus auctore te, illo relatore Pompeium et Caesarem coniungi posse; quod si factum erit, satis me uixisse putabo.   Factum Caesaris de Corfinio totum te probaturum scio; et, quo modo in eius modi re, commodius cadere non potuit quam ut res sine sanguine confieret.  Balbi mei tuique aduentu &lt;te&gt; delectatum ualde gaudeo. is quaecumque tibi de Caesare dixit quaeque Caesar scripsit, scio, re tibi probabit, quaecumque fortuna eius fuerit, uerissime scripsisse.</paragraph></page><page id="175"><paragraph>iu Non .  Mart .   49   ( § 2)  in Formiano CICERO ATTICO SAL. Omnia mihi prouisa sunt praeter occultum et tutum iter ad mare superum; hoc enim mari uti non possumus hoc tempore anni. illuc autem quo spectat animus et quo res uocat qua ueniam? cedendum enim est celeriter, ne forte qua re impediar atque adliger. nec uero ille me ducit qui uidetur; quem ego hominem ἀπολιτικώτατον omnium iam ante cognoram, nunc uero etiam ἀστρατηγητότατον. non me igitur is ducit sed sermo hominum qui ad me &lt;a&gt; Philotimo scribitur; is enim me ab optimatibus ait conscindi. quibus optimatibus, di boni? qui nunc quo modo occurrunt, quo modo etiam se uenditant Caesari! municipia uero deum, nec simulant, ut cum de illo aegroto uota faciebant. sed plane  quicquid mali hic Pisistratus non fecit tam gratum est quam si alium facere prohibuerit. &lt;hunc&gt; propitium sperant, illum iratum putant. quas fieri censes ἀπαντήσεις ex oppidis, quos honores? 'metuunt' inquies. credo, sed mehercule illum magis; huius insidiosa clementia delectantur, illius iracundiam formidant. iudices de  cccl &lt; x &gt;, qui praecipue Gnaeo nostro delectabantur, ex quibus cottidie aliquem uideo, nescio quas eius minas horrent. itaque quaero qui sint isti optimates qui me exturbent cum ipsi domi maneant. sed tamen, quicumque sunt, 'αἰδέομαι Τρῶας'. etsi qua spe proficiscar uideo coniungoque me cum homine magis ad uastandam Italiam quam ad uincendum parato dominumque exspecto. et quidem cum haec scribebam  iiii  Non. iam exspectabam aliquid a Brundisio. quid autem 'aliquid'? quam inde turpiter fugisset, et uictor hic qua se referret et quo; quod ubi audissem, si ille Appia ueniret, ego Arpinum cogitabam.</paragraph></page><page id="176"><paragraph>prid .  Non .  Mart .   49   ( § 1) CICERO ATTICO SAL. Etsi cum tu has litteras legeres putabam fore ut scirem iam quid Brundisi actum esset (nam Canusio  uiii &lt; i &gt; Kal. profectus erat Gnaeus; haec autem scribebam prid. Non.,  xiiii  die postquam ille Canusio mouerat), tamen angebar singularum horarum exspectatione mirabarque nihil adlatum esse ne  rumoris quidem; nam erat mirum silentium. sed haec fortasse κενόσπουδα sunt, quae tamen iam sciantur necesse est; illud molestum, me adhuc inuestigare non posse ubi P. Lentulus noster sit, ubi Domitius. quaero autem, quo facilius scire possim quid acturi sint, iturine ad Pompeium et, si sunt, qua quandoue ituri sint.  Vrbem quidem iam refertam esse optimatium audio, Sosium et Lupum, quos Gnaeus noster ante putabat Brundisium uenturos esse quam se, ius dicere. hinc uero uulgo uadunt; etiam M'. Lepidus, quocum diem conterere solebam, cras cogitabat. nos autem in Formiano morabamur, quo citius audiremus, deinde Arpinum uolebamus; inde iter qua maxime ἀναπάντητον esset ad mare superum, remotis siue omnino missis lictoribus. audio enim bonis uiris, qui et nunc et saepe antea magno praesidio rei publicae fuerunt, hanc cunctationem nostram non probari multaque mihi et seuere in conuiuiis, tempestiuis quidem, disputari.  Cedamus igitur et, ut boni ciues simus, bellum Italiae terra marique inferamus et odia improborum rursus in nos, quae iam exstincta erant, incendamus et Luccei consilia ac Theophani persequamur. nam Scipio uel in Syriam proficiscitur sorte uel cum genero honeste uel Caesarem fugit iratum. Marcelli quidem, nisi gladium Caesaris timuissent, manerent. Appius et eodem timore et inimicitiarum recentium. et tamen praeter hunc et C. Cassium reliqui legati, Faustus pro quaestore; ego unus cui utrumuis liceret. frater accedit, quem socium huius fortunae esse non erat aequum;  cui magis etiam Caesar irascetur, sed impetrare non possum ut maneat. dabimus hoc Pompeio, cui debemus. nam me quidem alius nemo mouet, non sermo bonorum, qui nulli sunt, non causa, quae acta timide est, agetur improbe. uni, uni hoc damus, ne id quidem roganti nec suam causam, ut ait, agenti sed publicam.  Tu quid cogites de transeundo in Epirum scire sane uelim.</paragraph></page><page id="177"><paragraph>Non .  Mart .   49 CICERO ATTICO SAL. Etsi Non. Mart., die tuo, ut opinor, exspectabam epistulam a te longiorem, tamen ad eam ipsam breuem quam iii &lt; i &gt; Non. ὑπὸ τὴν διάλειψιν dedisti rescribendum putaui. gaudere ais te mansisse me et scribis in sententia te manere. mihi autem superioribus litteris uidebare non dubitare quin cederem, ita si et Gnaeus bene comitatus conscendisset et consules transissent. utrum hoc tu parum commeministi, an ego non satis intellexi, an mutasti sententiam? sed aut ex epistula quam exspecto perspiciam quid sentias aut alias abs te litteras eliciam. Brundisio nihildum erat adlatum.</paragraph></page><page id="178"><paragraph>uiii Id .  Mart .   49 CICERO ATTICO SAL. O rem difficilem planeque perditam! quam nihil praetermittis in consilio dando! quam nihil tamen quod tibi ipsi  placeat explicas! non esse me una cum Pompeio gaudes: ac proponis quam sit turpe me adesse cum quid de illo detrahatur; nefas esse approbare. certe. contra igitur? 'di' inquis 'auerruncent!' quid ergo fiet si in altero scelus est, in altero supplicium? 'impetrabis' inquis 'a Caesare ut tibi abesse liceat et esse otioso.' supplicandum igitur? miserum. quid si non impetraro? 'et de triumpho erit' inquis 'integrum.' quid si hoc ipso premar? accipiam? quid foedius? negem? repudiari se totum, magis etiam quam olim in  xx uiratu, putabit. ac solet, cum se purgat, in me conferre omnem illorum temporum culpam: ita me sibi fuisse inimicum ut ne honorem quidem a se accipere uellem. quanto nunc hoc idem accipiet asperius! tanto scilicet quanto et honos hic illo est amplior et ipse robustior. nam quod negas te dubitare quin magna in offensa sim apud Pompeium hoc tempore, non uideo causam cur ita sit hoc quidem tempore. qui enim amisso Corfinio denique certiorem me sui consili fecit, is queretur Brundisium me non uenisse cum inter me et Brundisium Caesar esset? deinde etiam scit ἀπαρρησίαστον esse in ea causa querelam suam. me putat de municipiorum imbecillitate, de dilectibus, de pace, de urbe, de pecunia, de Piceno occupando plus uidisse quam se. sin cum potuero non uenero, tum erit inimicus; quod ego non eo uereor ne mihi noceat (quid enim faciet?  'τίς δ’ ἐστὶ δοῦλος τοῦ θανεῖν ἄφροντις ὤν;'), sed quia ingrati animi crimen horreo. confido igitur aduentum nostrum illi, quoquo tempore fuerit, ut scribis, ἀσμενιστὸν fore. nam quod ais, si hic temperatius egerit, consideratius te consilium daturum, qui hic potest se gerere non perdite? &lt;uetat&gt; uita, mores, ante facta, ratio suscepti negoti, socii, uires bonorum aut etiam constantia.  Vixdum epistulam tuam legeram cum ad me currens ad illum Postumus Curtius uenit, nihil nisi classis loquens et exercitus. eripiebat Hispanias, tenebat Asiam, Siciliam, Africam, Sardiniam, confestim in Graeciam persequebatur. eundum igitur est, nec tam ut belli quam ut fugae socii simus. nec enim ferre potero sermones istorum, quicumque sunt; non sunt enim certe, ut appellantur, boni. sed tamen id ipsum scire cupio, quid loquantur, idque ut exquiras meque certiorem facias te uehementer rogo. nos adhuc quid Brundisi actum esset plane nesciebamus. cum sciemus, tum ex re et ex tempore consilium capiemus, sed utemur tuo.</paragraph></page><page id="179"><paragraph>uii Id .  Mart .   49   ( § 2) CICERO ATTICO SAL. Domiti filius transiit Formias  uiii  Id. currens ad matrem Neapolim mihique nuntiari iussit patrem ad urbem esse, cum ex eo curiose quaesisset seruus noster Dionysius. nos autem  audieramus eum profectum siue ad Pompeium siue in Hispaniam. id cuius modi sit scire sane uelim. nam ad id quod delibero pertinet, si ille certe nusquam discessit, intellegere Gnaeum non esse facilis nobis ex Italia exitus, cum ea tota armis praesidiisque teneatur, hieme praesertim. nam si commodius anni tempus esset, uel infero mari liceret uti. nunc nihil potest nisi supero tramitti, quo iter interclusum est. quaeres igitur et de Domitio et de Lentulo.  A Brundisio nulla adhuc fama uenerat, et erat hic dies uii  Id., quo die suspicabamur aut pridie ad Brundisium uenisse Caesarem. nam Kalendis Arpis manserat. sed si Postumum audire uelles, persecuturus erat Gnaeum; transisse enim iam putabat coniectura tempestatum ac dierum. ego nautas eum non putabam habiturum; ille confidebat, et eo magis quod audita nauiculariis hominis liberalitas esset. sed tota res Brundisina quo modo habeat se diutius nescire non possum.</paragraph></page><page id="180"><paragraph>iu Id .  Mart .   49 &lt;CICERO ATTICO SAL.&gt; Ego etsi tam diu requiesco quam diu aut ad te scribo aut tuas litteras lego, tamen et ipse egeo argumento epistularum et tibi idem accidere certo scio; quae enim soluto animo familiariter scribi solent ea temporibus his excluduntur, quae autem sunt horum temporum ea iam contriuimus. sed tamen, ne me totum aegritudini dedam, sumpsi mihi quasdam tamquam θέσεις, quae et πολιτικαὶ sunt et temporum horum, ut et abducam animum a querelis et in eo ipso de quo agitur exercear. eae sunt huius modi:  Εἰ μενετέον ἐν τῇ πατρίδι τυραννουμένης αὐτῆς. εἰ παντὶ τρόπῳ τυραννίδος κατάλυσιν πραγματευτέον, κἂν μέλλῃ διὰ τοῦτο περὶ τῶν ὅλων ἡ πόλις κινδυνεύσειν. εἰ εὐλαβητέον τὸν καταλύοντα μὴ αὐτὸς αἴρηται. εἰ πειρατέον ἀρήγειν τῇ πατρίδι τυραννουμένῃ καιρῷ καὶ λόγῳ μᾶλλον ἢ πολέμῳ. εἰ πολιτικὸν τὸ ἡσυχάζειν ἀναχωρήσαντά ποι τῆς πατρίδος τυραννουμένης ἢ διὰ παντὸς ἰτέον κινδύνου τῆς ἐλευθερίας πέρι. εἰ πόλεμον ἐπακτέον τῇ χώρᾳ καὶ πολιορκητέον αὐτὴν τυραννουμένην. εἰ καὶ μὴ δοκιμάζοντα τὴν διὰ πολέμου κατάλυσιν τῆς τυραννίδος συναπογραπτέον ὅμως τοῖς ἀρίστοις. εἰ τοῖς εὐεργέταις καὶ φίλοις συγκινδυνευτέον ἐν τοῖς πολιτικοῖς κἂν μὴ δοκῶσιν εὖ βεβουλεῦσθαι περὶ τῶν ὅλων. εἰ ὁ μεγάλα τὴν πατρίδα εὐεργετήσας δι’ αὐτό τε τοῦτο ἀνήκεστα παθὼν καὶ φθονηθεὶς κινδυνεύσειεν ἂν ἐθελοντὴς ὑπὲρ τῆς πατρίδος  ἢ ἐφετέον αὐτῷ ἑαυτοῦ ποτε καὶ τῶν οἰκειοτάτων ποιεῖσθαι πρόνοιαν ἀφεμένῳ τὰς πρὸς τοὺς ἰσχύοντας διαπολιτείας.  In his ego me consultationibus exercens et disserens in utramque partem tum Graece tum Latine et abduco parumper animum a molestiis et τῶν προὔργου τι delibero. sed uereor ne tibi ἄκαιρος sim; si enim recte ambulauit is qui hanc epistulam tulit, in ipsum tuum diem incidit.</paragraph></page><page id="181"><paragraph>ui Id .  Mart .   49 CICERO ATTICO SAL. [Natali] die tuo scripsisti epistulam ad me plenam consili summaeque cum beneuolentiae tum etiam prudentiae. eam mihi Philotimus postridie quam a te acceperat reddidit. sunt ista quidem quae disputas difficillima, iter ad superum, nauigatio infero, discessus Arpinum ne hunc fugisse, mansio  Formiis ne obtulisse nos gratulationi uideamur, sed miserius nihil quam ea uidere quae tamen iam, inquam, uidenda erunt.  Fuit apud me Postumus, scripsi ad te quam grauis, uenit ad me etiam Q. Fufius quo uultu, quo spiritu! properans Brundisium, scelus accusans Pompei, leuitatem et stultitiam senatus. haec qui in mea uilla non feram †cur tum† in curia potero ferre? age, finge me quamuis εὐστομάχως haec ferentem; quid illa 'dic, M. Tulli'? quem habebunt exitum? et omitto causam rei publicae, quam ego amissam puto cum uulneribus suis tum medicamentis iis quae parantur; de Pompeio quid agam? cui plane (quid enim hoc negem?) suscensui. semper enim &lt;me&gt; causae euentorum magis mouent quam ipsa euenta. haec igitur mala (quibus maiora esse quae possunt?) considerans uel potius iudicans eius opera accidisse et culpa inimicior huic eram quam ipsi Caesari. ut maiores nostri funestiorem diem esse uoluerunt Alliensis pugnae quam urbis captae, quod hoc malum ex illo (itaque alter religiosus etiam nunc dies, alter in uulgus ignotus), sic ego decem annorum peccata recordans, in quibus inerat ille etiam annus qui nos hoc &lt;non&gt; defendente, ne dicam grauius, adflixerat, praesentisque temporis cognoscens temeritatem, ignauiam, neglegentiam suscensebam. sed ea iam mihi exciderunt; beneficia eiusdem cogito, cogito etiam dignitatem; intellego, serius equidem quam uellem propter epistulas sermonesque Balbi, sed uideo plane nihil aliud agi, nihil actum ab initio, &lt;nisi&gt;  ut hunc occideret. ego igitur, sicut apud Homerum cui et mater et dea dixisset 'αὐτίκα γάρ τοι ἔπειτα μεθ’ Ἕκτορα πότμος ἕτοιμος' matri ipse respondit 'αὐτίκα τεθναίην, ἐπεὶ οὐκ ἄρ’ ἔμελλον ἑταίρῳ κτεινομένῳ ἐπαμῦναι,'— quid si non ἑταίρῳ solum sed etiam εὐεργέτῃ, adde tali uiro talem causam agenti?—ego uero haec officia mercanda uita puto. optimatibus uero tuis nihil confido, nihil iam ne inseruio quidem. uideo ut se huic dent, ut daturi sint. quicquam tu illa putas fuisse de ualetudine decreta municipiorum prae his de uictoria gratulationibus? 'timent' inquies. at ipsi tum se timuisse dicunt. sed uideamus quid actum sit Brundisi. ex eo fortasse alia consilia nascentur aliaeque litterae.</paragraph></page><page id="182"><paragraph>u Id .  Mart .   49 &lt;CICERO ATTICO SAL.&gt; Nos adhuc Brundisio nihil. Roma scripsit Balbus putare iam Lentulum consulem tramisisse [me] nec eum a minore Balbo conuentum, quod is hoc iam Canusi audisset; inde ad se eum scripsisse; cohortisque sex quae Albae fuissent ad Curium uia Minucia transisse; id Caesarem ad se scripsisse et breui  tempore eum ad urbem futurum. ergo utar tuo consilio neque me Arpinum hoc tempore abdam, etsi, Ciceroni meo togam puram cum dare Arpini uellem, hanc eram ipsam excusationem relicturus ad Caesarem. sed fortasse in eo ipso offendetur, cur non Romae potius. sed tamen, si est conueniendus, hic potissimum. tum reliqua uidebimus, id est et quo et qua et quando.  Domitius, ut audio, in Cosano est &lt;et&gt; quidem, ut aiunt, paratus ad nauigandum, si in Hispaniam, non &lt;im&gt;probo, si ad Gnaeum, laudo; quouis potius certe quam ut Curtium uideat quem ego patronus aspicere non possum. quid alios? sed, opinor, quiescamus, ne nostram culpam coarguamus qui, dum urbem, id est patriam, amamus dumque rem conuenturam putamus, ita nos gessimus ut plane interclusi captique simus.  Scripta iam epistula Capua litterae sunt adlatae hoc exemplo:  Pompeius mare transiit cum omnibus militibus quos secum habuit. hic numerus est hominum milia triginta et consules duo et tribuni pl. et senatores qui fuerunt cum eo omnes cum uxoribus et liberis. conscendisse dicitur a. d.  iiii  Non. Mart. ex ea die fuere septemtriones uenti. nauis quibus usus non est omnis aut praecidisse aut incendisse dicunt. de hac re litterae L. Metello tribuno pl. Capuam adlatae sunt a Clodia socru, quae ipsa transiit.  Ante sollicitus eram et angebar, sicut res scilicet ipsa cogebat, cum consilio explicare nihil possem; nunc autem, postquam  Pompeius et consules ex Italia exierunt, non angor sed ardeo dolore, 'οὐδέ μοι ἦτορ ἔμπεδον, ἀλλ’ ἀλαλύκτημαι.' non sum, inquam, mihi crede, mentis compos; tantum mihi dedecoris admisisse uideor. mene non primum cum Pompeio, qualicumque consilio usus &lt;est&gt;, deinde cum bonis esse, quamuis causa temere instituta? praesertim cum ii ipsi quorum ego causa timidius me fortunae committebam, uxor, filia, Cicerones pueri, me illud sequi mallent, hoc turpe et me indignum putarent. nam Quintus quidem frater quicquid mihi placeret id rectum se putare aiebat, id animo aequissimo sequebatur.  Tuas nunc epistulas a primo lego. hae me paulum recreant. primae monent et rogant ne me proiciam, proximae gaudere te ostendunt me remansisse. eas cum lego, minus mihi turpis uideor, sed tam diu dum lego. deinde emergit rursum dolor et αἰσχροῦ φαντασία. quam ob rem obsecro te, mi Tite, eripe hunc mihi dolorem aut minue saltem, aut consolatione aut consilio aut quacumque re potes. quid tu autem possis, aut quid homo quisquam? uix iam deus.  Equidem illud molior quod tu mones sperasque fieri posse, ut mihi Caesar concedat ut absim cum aliquid in senatu contra Gnaeum agatur. sed timeo ne non impetrem. uenit ab eo Furnius. ut quidem scias quos sequamur, Q. Titini filium cum Caesare esse nuntiat—sed illum maiores mihi gratias agere quam uellem. quid autem me roget, paucis ille quidem  uerbis sed ἐν δυνάμει, cognosce ex ipsius epistula. me miserum quod tu non ualuisti! una fuissemus; consilium certe non defuisset. 'σύν τε δύ’ ἐρχομένω . . . '.  Sed acta ne agamus, reliqua paremus. me adhuc haec duo fefellerunt, initio spes compositionis, qua facta uolebam ut&lt;i&gt; populari uia, sollicitudine senectutem nostram liberare; deinde bellum crudele et exitiosum suscipi a Pompeio intellegebam. melioris me dius fidius ciuis et uiri putabam quouis supplicio adfici quam illi crudelitati non solum praeesse uerum etiam interesse. &lt;sed&gt; uidetur uel mori satius fuisse quam esse cum his. ad haec igitur cogita, mi Attice, uel potius excogita. quemuis euentum fortius feram quam hunc dolorem.</paragraph></page><page id="183"><paragraph>c .  iii Non .  Mart .   49  in itinere Arpis Brundisium CAESAR IMP. S. D. CICERONI IMP. Cum Furnium nostrum tantum uidissem neque loqui neque audire meo commodo potuissem, &lt;cum&gt; properarem atque essem in itinere praemissis iam legionibus, praeterire tamen non potui quin et scriberem ad te et illum mitterem gratiasque agerem, etsi hoc et feci saepe et saepius mihi facturus uideor; ita de me mereris. in primis a te peto, quoniam confido me celeriter ad urbem uenturum, ut te ibi uideam, ut tuo consilio, gratia, dignitate, ope omnium rerum uti possim. ad propositum reuertar; festinationi meae breuitatique litterarum ignosces. reliqua ex Furnio cognosces. </paragraph></page><page id="184"><paragraph>iii Id .  Mart .   49  in Formiano CICERO ATTICO SAL. Scripseram ad te epistulam quam darem  iiii  Id., sed eo die is cui dare uolueram non est profectus. uenit autem eo ipso die ille celeripes quem Saluius dixerat. attulit uberrimas tuas litteras, quae mihi quiddam quasi animulae restillarunt; recreatum enim me non queo dicere. sed plane τὸ συνέχον effecisti. ego enim non iam id ago, mihi crede, ut prosperos exitus consequar. sic enim uideo, nec duobus his uiuis nec [hoc] uno nos umquam rem publicam habituros. ita neque de otio nostro spero iam nec ullam acerbitatem recuso. unum illud extimescebam, ne quid turpiter facerem uel dicam iam ne fecissem.  Sic ergo habeto, salutaris te mihi litteras misisse neque solum has longiores, quibus nihil potest esse explicatius, nihil  perfectius, sed etiam illas breuiores, in quibus hoc mihi iucundissimum fuit, consilium factumque nostrum a Sexto probari, pergratumque mihi tu fecisti; a quo et diligi me et quid rectum sit intellegi scio. longior uero tua epistula non me solum sed meos omnis aegritudine leuauit. itaque utar tuo consilio et ero in Formiano, ne aut ad urbem ἀπάντησις mea animaduertatur aut, si nec hic nec illic eum uidero, deuitatum se a me putet. quod autem suades ut ab eo petam ut mihi concedat ut idem tribuam Pompeio quod ipsi tribuerim, id me iam pridem agere intelleges ex litteris Balbi et Oppi quarum exempla tibi misi; misi etiam Caesaris ad eos sana mente scriptas litteras quo modo in tanta insania. sin mihi Caesar hoc non concedat, uideo tibi placere illud, me πολίτευμα de pace suscipere; in quo non extimesco periculum (cum enim tot impendeant, cur non honestissimo depecisci uelim?) sed uereor ne Pompeio quid oneris imponam, 'μή μοι γοργείην κεφαλὴν δεινοῖο πελώρου' intorqueat. mirandum enim in modum Gnaeus noster Sullani regni similitudinem concupiuit. εἰδώς σοι λέγω; nihil ille umquam minus obscure tulit. 'cum hocne igitur' inquies 'esse uis?' beneficium sequor, mihi crede, non causam, ut in Milone, ut in—sed hactenus. 'causa igitur non bona est?' immo optima, sed agetur, memento, foedissime. primum consilium est suffocare urbem et Italiam fame, deinde agros uastare, urere, pecuniis locupletum &lt;non&gt; abstinere. sed cum eadem metuam ab hac parte, si illinc beneficium non sit, rectius putem quiduis domi perpeti.  sed ita meruisse illum de me puto ut ἀχαριστίας crimen subire non audeam, quamquam a te eius quoque rei iusta defensio est explicata.  De triumpho tibi adsentior, quem quidem totum facile et libenter abiecero. egregie probo fore ut, dum agamus, 'ὁ πλόος ὡραῖος' obrepat. 'si modo' inquis 'satis ille erit firmus.' est firmior etiam quam putabamus. de isto licet bene speres. promitto tibi, si ualebit, tegulam illum in Italia nullam relicturum. 'tene igitur socio?' contra mehercule meum iudicium et contra omnium antiquorum auctoritatem; nec tam ut illa adiuuem quam[quam] ut haec ne uideam cupio discedere. noli enim putare tolerabilis horum insanias nec unius modi fore. etsi quid te horum fugit, legibus, iudiciis, senatu sublato libidines, audacias, sumptus, egestates tot egentissimorum hominum nec priuatas posse res nec rem publicam sustinere? abeamus igitur inde qualibet nauigatione; etsi id quidem ut tibi uidebitur, sed certe abeamus. sciemus enim &lt;iam&gt;, id quod exspectas, quid Brundisi actum sit.  Bonis uiris quod ais probari quae adhuc fecerimus scirique ab iis &lt;non sine causa nos&gt; non profectos ualde gaudeo, si est nunc ullus gaudendi locus. de Lentulo inuestigabo diligentius. id mandaui Philotimo, homini forti ac nimium optimati.  Extremum est ut tibi argumentum ad scribendum fortasse iam desit; nec enim alia de re nunc ulla scribi potest et de hac quid iam amplius inueniri potest? sed quoniam et  ingenium suppeditat (dico mehercule ut sentio) et amor, quo et meum ingenium incitatur, perge, ut facis, et scribe quantum potest.  In Epirum quod me non inuitas, comitem non molestum, subirascor. sed uale. nam ut tibi ambulandum, ungendum, sic mihi dormiendum. etenim litterae tuae mihi somnum attulerunt.</paragraph></page><page id="185"><paragraph>ui uel u Id .  Mart .   49  Romae BALBVS ET OPPIVS S. D. M. CICERONI Nedum hominum humilium, ut nos sumus, sed etiam amplissimorum uirorum consilia ex euentu, non ex uoluntate a plerisque probari solent. tamen freti tua humanitate quod uerissimum nobis uidebitur de eo quod ad nos scripsisti tibi consilium dabimus. quod si non fuerit prudens, at certe ab optima fide et optimo animo proficiscetur.  Nos si id quod nostro iudicio Caesarem facere oportere existimamus, ut, simul Romam uenerit, agat de reconciliatione gratiae suae et Pompei, id eum facturum ex ipso cognouissemus, &lt;non desineremus&gt; te hortari ut uelles iis rebus interesse, quo facilius et maiore cum dignitate per te, qui utrique es coniunctus, res tota confieret; aut si ex contrario putaremus Caesarem id non facturum et etiam uelle cum Pompeio bellum gerere sciremus, numquam tibi suaderemus contra hominem optime de te meritum arma ferres, sicuti te semper  orauimus ne contra Caesarem pugnares. sed cum etiam nunc quid facturus Caesar sit magis &lt;sit&gt; opinari quam scire, non possumus nisi hoc, non uideri eam tuam esse dignitatem neque fidem omnibus cognitam ut contra alterutrum, cum utrique sis maxime necessarius, arma feras, et hoc non dubitamus quin Caesar pro sua humanitate maxime sit probaturus. nos tamen, si tibi uidebitur, ad Caesarem scribemus ut nos certiores faciat quid &lt;in&gt; hac re acturus sit. a quo si erit nobis rescriptum, statim quid sentiamus ad te scribemus et tibi fidem faciemus nos ea suadere quae nobis uidentur tuae dignitati, non Caesaris actioni esse utilissima; et hoc Caesarem pro sua indulgentia in suos probaturum putamus.</paragraph></page><page id="186"><paragraph>BALBVS CICERONI IMP. SAL. S. u. b. Postea quam litteras communis cum Oppio ad te dedi, ab Caesare epistulam accepi cuius exemplum tibi misi; ex quibus perspicere poteris quam cupiat concordiam &lt;suam&gt; et Pompei reconciliare et quam remotus sit ab omni crudelitate; quod eum sentire, ut debeo, ualde gaudeo. de te et tua fide et pietate idem mehercule, mi Cicero, sentio quod tu, non posse tuam famam et officium sustinere ut contra eum arma feras a quo tantum beneficium te accepisse  praedices. Caesarem hoc idem probaturum exploratum pro singulari eius humanitate habeo, eique cumulatissime satis facturum te certo scio cum nullam partem belli contra eum suscipias neque socius eius aduersariis fueris. atque hoc non solum in te, tali et tanto uiro, satis habebit, sed etiam mihi ipse sua concessit uoluntate ne in iis castris essem quae contra Lentulum aut Pompeium futura essent, quorum beneficia maxima haberem, sibique satis esse dixit si togatus urbana officia sibi praestitissem quae etiam illis, si uellem, praestare possem. itaque nunc Romae omnia negotia Lentuli procuro, sustineo, meumque officium, fidem, pietatem &lt;in&gt; iis praesto. sed mehercule rursus iam abiectam compositionis spem non desperatissimam esse puto, quoniam Caesar est ea mente qua optare debemus.  Hac re mihi placet, si tibi uidetur, te ad eum scribere et ab eo praesidium petere, ut petisti a Pompeio me quidem adprobante temporibus Milonianis. praestabo, si Caesarem bene noui, eum prius tuae dignitatis quam suae utilitatis rationem habiturum.  Haec quam prudenter tibi scribam nescio, sed illud certe scio, me ab singulari amore ac beneuolentia quaecumque scribo tibi scribere, quod te (ita incolumi Caesare moriar!) tanti facio ut paucos aeque ac te caros habeam. de hac re cum aliquid constitueris, uelim mihi scribas. nam non mediocriter laboro &lt;ut&gt; utrique, ut uis, tuam beneuolentiam praestare possis quam mehercule te praestaturum confido. fac ualeas. </paragraph></page><page id="187"><paragraph>c .  iii Non .  Mart .   49  in itinere CAESAR OPPIO CORNELIO SAL. Gaudeo mehercule uos significare litteris quam ualde probetis ea quae apud Corfinium sunt gesta. consilio uestro utar libenter et hoc libentius quod mea sponte facere constitueram ut quam lenissimum me praeberem et Pompeium darem operam ut reconciliarem. temptemus hoc modo si possimus omnium uoluntates recuperare et diuturna uictoria uti, quoniam reliqui crudelitate odium effugere non potuerunt neque uictoriam diutius tenere praeter unum L. Sullam, quem imitaturus non sum. haec noua sit ratio uincendi ut misericordia et liberalitate nos muniamus. id quem ad modum fieri possit non nulla mihi in mentem ueniunt et multa reperiri possunt. de his rebus rogo uos ut cogitationem suscipiatis.  N. Magium, Pompei praefectum, deprehendi. scilicet meo instituto usus sum et eum statim missum feci. iam duo praefecti fabrum Pompei in meam potestatem uenerunt et a me missi sunt. si uolent grati esse, debebunt Pompeium hortari ut malit mihi esse amicus quam iis qui et illi et mihi semper fuerunt inimicissimi, quorum artificiis effectum est ut res publica in hunc statum perueniret.</paragraph></page><page id="188"><paragraph>prid .  Id .  Mart .   49  in Formiano CICERO ATTICO SAL. Cenantibus  ii &lt; i &gt; Id. nobis ac noctu quidem Statius a te epistulam breuem attulit. de L. Torquato quod quaeris,  non modo Lucius sed etiam Aulus profectus est, alter multos &lt;ante dies, alter paucos&gt;. de Reatinorum corona quod scribis, moleste fero in agro Sabino sementem fieri proscriptionis. senatores multos esse Romae nos quoque audieramus. ecquid potes dicere cur exierint?  In his locis opinio est coniectura magis quam nuntio aut litteris Caesarem Formiis a. d.  xi  Kal. Apr. fore. hic ego uellem habere Homeri illam Mineruam simulatam Mentori cui dicerem 'Μέντορ, πῶς τ’ ἄρ’ ἴω, πῶς τ’ ἂρ προσπτύξομαι αὐτόν;' nullam rem umquam difficiliorem cogitaui; sed cogito tamen, nec ero, ut in malis, imparatus. sed cura ut ualeas. puto enim diem tuum heri fuisse.</paragraph></page><page id="189"><paragraph>xui Kal .  Apr .   49   ( § 4) CICERO ATTICO SAL. Tris epistulas tuas accepi postridie Id. erant autem  iiii ,  iii , prid. Id. datae. igitur antiquissimae cuique primum respondebo. adsentior tibi ut in Formiano potissimum commorer, etiam de supero mari, &lt;tem&gt;ptaboque, ut antea ad te scripsi, ecquonam modo possim uoluntate eius nullam rei publicae partem attingere. quod laudas quia obliuisci me scripsi ante facta et delicta nostri amici, ego uero ita facio; quin ea ipsa quae a te commemorantur secus ab eo in me ipsum facta esse non memini. tanto plus apud me ualet benefici gratia  quam iniuriae dolor. faciamus igitur ut censes, colligamusque nos. σοφιστεύω enim simul ut rus decurro atque in decursu θέσεις meas commentari non desino; sed sunt quaedam earum perdifficiles ad iudicandum. de optimatibus, sit sane ita ut uis; sed nosti illud 'Διονύσιος ἐν Κορίνθῳ.' Titini filius apud Caesarem est. quod autem quasi uereri uideris ne mihi tua consilia displiceant, me uero nihil delectat aliud nisi consilium et litterae tuae. qua re fac ut ostendis; ne destiteris ad me quicquid tibi in mentem uenerit scribere. nihil mihi potest esse gratius.  Venio ad alteram nunc epistulam. recte non credis de numero militum; ipso dimidio plus scripsit Clodia. falsum etiam de corruptis nauibus. quod consules laudas, ego quoque animum laudo, sed consilium reprehendo; discessu enim illorum actio de pace sublata est, quam quidem ego meditabar. itaque postea Demetri librum de concordia tibi remisi et Philotimo dedi. nec uero dubito quin exitiosum bellum impendeat, cuius initium ducetur a fame. et me tamen doleo non interesse huic bello! in quo tanta uis sceleris futura est ut, cum parentis non alere nefarium sit, nostri principes antiquissimam et sanctissimam parentem, patriam, fame necandam putent. atque hoc non opinione timeo sed interfui sermonibus. omnis haec classis Alexandria, Colchis, Tyro, Sidone, Arado, Cypro, Pamphylia, Lycia, Rhodo, Chio, Byzantio, Lesbo, Smyrna, Mileto, Coo ad intercludendos commeatus Italiae et ad occupandas frumentarias prouincias comparatur. at quam ueniet iratus! et iis quidem maxime qui eum maxime saluum uolebant, quasi relictus ab iis quos  reliquit. itaque mihi dubitanti quid me facere par sit, permagnum pondus adfert beneuolentia erga illum; qua dempta perire melius esset in patria quam patriam seruando euertere. de septemtrione plane ita est; metuo ne uexetur Epirus. sed quem tu locum Graeciae non direptum iri putas? praedicat enim palam et militibus ostendit se largitione ipsa superiorem quam hunc fore. illud me praeclare admones, cum illum uidero, ne nimis indulgenter et ut cum grauitate potius loquar. plane sic faciendum. Arpinum, cum eum conuenero, cogito, ne forte aut absim cum ueniet aut cursem huc illuc uia deterrima. Bibulum, ut scribis, audio uenisse et redisse prid. Id.  Philotimum, ut ais epistula tertia, exspectabas. at ille Idibus a me profectus est; eo serius ad tuam illam epistulam, cui ego statim rescripseram, redditae sunt meae litterae. de Domitio, ut scribis, ita opinor esse, ut et in Cosano sit et consilium eius ignoretur. iste omnium turpissimus ac sordidissimus qui consularia comitia a praetore ait haberi posse est idem qui semper in re publica fuit. itaque nimirum hoc illud est quod Caesar scribit in ea epistula cuius exemplum ad te misi, [et] se uelle uti 'consilio' meo (age, esto; hoc commune est), 'gratia' (ineptum id quidem sed, puto, hoc simulat ad quasdam senatorum sententias), 'dignitate' (fortasse sententia consulari); illud extremum est, 'ope omnium rerum'. id ego suspicari coepi tum ex tuis litteris aut hoc ipsum esse aut non multo secus. nam permagni eius interest rem ad interregnum non uenire; id adsequitur si per praetorem consules creantur. nos autem in libris habemus non modo consules a praetore sed ne  praetores quidem creari ius esse idque factum esse numquam; consules eo non esse ius quod maius imperium a minore rogari non sit ius, praetores autem cum ita rogentur ut collegae consulibus sint, quorum est maius imperium. aberit non longe quin hoc a me decerni uelit neque sit contentus Galba, Scaeuola, Cassio, Antonio. 'τότε μοι χάνοι εὐρεῖα χθών'; sed quanta tempestas impendeat uides.  Qui transierint senatores scribam ad te cum certum habebo. de re frumentaria recte intellegis, quae nullo modo administrari sine uectigalibus potest; nec sine causa et eos qui circum illum sunt omnia postulantis et bellum nefarium times. Trebatium nostrum, etsi, ut scribis, nihil bene sperat, tamen uidere sane uelim. quem fac horteris ut properet; opportune enim ad me ante aduentum Caesaris uenerit.  De Lanuuino, statim ut audiui Phameam mortuum, optaui, si modo esset futura res publica, ut id aliquis emeret meorum, neque tamen de te, qui maxime meus, cogitaui. sciebam enim te quoto anno et quantum in solo solere quaerere, neque solum Romae sed etiam Deli tuum digamma uideram. uerum tamen ego illud, quamquam est bellum, minoris aestimo quam aestimabatur Marcellino consule, cum ego istos hortulos propter domum Anti quam tum habebam iucundiores mihi fore putabam et minore impensa quam si Tusculanum refecissem. uolui HS Q. egi per †predum†, ille daret tanti, cum haberet uenale. noluit. sed nunc omnia ista iacere puto propter  nummorum caritatem. mihi quidem erit aptissimum uel nobis potius si tu emeris. sed eiusdem Antias caue contemnas; ualde est uenustum. quamquam mihi ista omnia iam addicta uastitati uidentur.  Respondi epistulis tribus, sed exspecto alias; nam me adhuc tuae litterae sustentarunt. d. Liberalibus.</paragraph></page><page id="190"><paragraph>xu Kal .  Apr .   49   ( § 1) &lt;CICERO ATTICO SAL.&gt; Nihil habebam quod scriberem; neque enim noui quicquam audieram et ad tuas omnis rescripseram pridie. sed cum me aegritudo non solum somno priuaret uerum ne uigilare quidem sine summo dolore pateretur, tecum ut quasi loquerer, in quo uno acquiesco, hoc nescio quid nullo argumento proposito scribere institui.  Amens mihi fuisse a principio uideor et me una haec res torquet quod non omnibus in rebus labentem uel potius ruentem Pompeium tamquam unus manipularis secutus sim. uidi hominem  xiiii  Kal. Febr. plenum formidinis. illo ipso die sensi quid ageret. numquam mihi postea placuit nec umquam aliud in alio peccare destitit. nihil interim ad me scribere, nihil nisi fugam cogitare. quid quaeris? sicut ἐν τοῖς ἐρωτικοῖς alienat &lt;quod&gt; immunde, insulse, indecore fit, sic me illius fugae neglegentiaeque deformitas auertit ab amore.  nihil enim dignum faciebat quare eius fugae comitem me adiungerem. nunc emergit amor, nunc desiderium ferre non possum, nunc mihi nihil libri, nihil litterae, nihil doctrina prodest. ita dies et noctes tamquam auis illa mare prospecto, euolare cupio. do, do poenas temeritatis meae. etsi quae fuit illa temeritas? quid feci non consideratissime? si enim nihil praeter fugam quaereretur, fugissem libentissime, sed genus belli crudelissimi et maximi, quod nondum uident homines quale futurum sit, perhorrui. quae minae municipiis, quae nominatim uiris bonis, quae denique omnibus qui remansissent! quam crebro illud 'Sulla potuit, ego non potero?'  Mihi autem haeserunt illa: male Tarquinius qui Porsennam, qui Octauium Mamilium contra patriam, impie Coriolanus &lt;qui&gt; auxilium petiit a Volscis, recte Themistocles qui mori maluit, nefarius Hippias, Pisistrati filius, qui in Marathonia pugna cecidit arma contra patriam ferens. at Sulla, at Marius, at Cinna recte. immo iure fortasse; sed quid eorum uictoria crudelius, quid funestius? huius belli genus fugi, et eo magis quod crudeliora etiam cogitari et parari uidebam. me, quem non nulli conseruatorem istius urbis parentemque esse dixerunt, Getarum et Armeniorum et Colchorum copias ad eam adducere? me meis ciuibus famem, uastitatem inferre Italiae? hunc primum mortalem esse, deinde etiam multis modis posse exstingui cogitabam, urbem autem et populum nostrum seruandum ad immortalitatem, quantum in nobis esset, putabam; et tamen spes quaedam me oblectabat fore  ut aliquid conueniret potius quam aut hic tantum sceleris aut ille tantum flagiti admitteret. alia res nunc tota est, alia mens mea. sol, ut est in tua quadam epistula, excidisse mihi e mundo uidetur. ut aegroto, dum anima est, spes esse dicitur, sic ego, quoad Pompeius in Italia fuit, sperare non destiti. haec, haec me fefellerunt et, ut uerum loquar, aetas iam a diuturnis laboribus deuexa ad otium domesticarum me rerum delectatione molliuit. nunc si uel periculose experiundum erit, experiar certe ut hinc auolem. ante oportuit fortasse; sed ea quae scrips[ist]i me tardarunt et auctoritas maxime tua.  Nam cum ad hunc locum uenissem, euolui uolumen epistularum tuarum quod ego &lt;sub&gt; signo habeo seruoque diligentissime. erat igitur in ea quam  x  Kal. Febr. dederas hoc modo: 'sed uideamus et Gnaeus quid agat et illius rationes quorsum fluant. quod si iste Italiam relinquet, faciet omnino male et, ut ego existimo, ἀλογίστως, sed tum demum consilia nostra commutanda erunt.' hoc scribis post diem quartum quam ab urbe discessimus. deinde  uiii  Kal. Febr.: 'tantum modo Gnaeus noster ne, ut urbem ἀλογίστως reliquit, sic Italiam relinquat.' eodem die das alteras litteras quibus mihi consulenti planissime respondes; est enim sic: 'sed uenio ad consultationem tuam. si Gnaeus Italia cedit, in urbem redeundum puto; quae enim finis peregrinationis?' hoc mihi plane haesit, et nunc ita uideo, infinitum bellum iunctum miserrima fuga, quam tu peregrinationem ὑποκορίζῃ. sequitur χρησμὸς  ui  &lt;Kal.&gt; Febr.: 'ego, si Pompeius manet in Italia nec res ad pactionem uenit, longius bellum puto fore; sin  Italiam relinquit, ad posterum bellum ἄσπονδον strui existimo.' huius igitur belli ego particeps et socius et adiutor esse cogor quod et ἄσπονδον est &lt;et&gt; cum ciuibus! deinde  uii  Id. Febr., cum iam plura audires de Pompei consilio, concludis epistulam quandam hoc modo: 'ego quidem tibi non sim auctor, si Pompeius Italiam relinquit, te quoque profugere. summo enim periculo facies nec rei publicae proderis; cui quidem posterius poteris prodesse, si manseris.' quem φιλόπατριν ac πολιτικὸν hominis prudentis et amici tali admonitu non moueret auctoritas? deinde  iii  Id. Febr. iterum mihi respondes consulenti sic: 'quod quaeris a me fugamne foedam an moram nefandam utiliorem putem, ego uero in praesentia subitum discessum et praecipitem profectionem cum tibi tum ipsi Gnaeo inutilem et periculosam puto et satius esse existimo uos dispertitos et in speculis esse; sed me dius fidius turpe nobis puto esse de fuga cogitare.' hoc turpe Gnaeus noster biennio ante cogitauit; ita sullaturit animus eius et proscripturit iam diu. inde, ut opinor, cum tu ad me quaedam γενικώτερον scripsisses et ego mihi a te quaedam significari putassem ut Italia cederem, detestaris hoc diligenter  xi  Kal. Mart.: 'ego uero nulla epistula significaui, si Gnaeus Italia cederet, ut tu una cederes, aut si significaui, non dico fui inconstans sed demens.' in eadem epistula alio loco: 'nihil relinquitur nisi fuga, cui te socium neutiquam puto esse oportere nec umquam putaui.' totam autem hanc deliberationem euoluis accuratius in litteris  uiii  Kal. Mart. datis: 'si  M'. Lepidus et L. Vulcatius remanent, &lt;manen&gt;dum puto, ita ut, si saluus sit Pompeius et constiterit alicubi, hanc νέκυιαν relinquas et te in certamine uinci cum illo facilius patiaris quam cum hoc in ea quae perspicitur futura colluuie regnare.' multa disputas huic sententiae conuenientia. inde ad extremum: '"quid si" inquis "Lepidus et Vulcatius discedunt?" plane ἀπορῶ. quod euenerit igitur et quod egeris id στερκτέον putabo.' si tum dubitares, nunc certe non dubitas istis manentibus. deinde in ipsa fuga  u  Kal. Mart.: 'interea non dubito quin in Formiano mansurus sis. commodissime enim τὸ μέλλον ibi καραδοκήσεις.' at Kal. Mart., cum ille quintum iam diem Brundisi esset: 'tum poterimus deliberare, non scilicet integra re sed certe minus infracta quam si una proieceris te.' deinde  iiii  Non. Mart., ὑπὸ τὴ&lt;ν διά&gt;λειψιν cum breuiter scriberes, tamen ponis hoc: 'cras scribam plura et ad omnia; hoc tamen dicam, non paenitere me consili de tua mansione, et, quamquam magna sollicitudine, tamen quia minus mali puto esse quam in illa profectione, maneo in sententia et gaudeo te mansisse.' cum uero iam angerer et timerem ne quid a me dedecoris esset admissum,  iii  Non. Mart.: 'te tamen non esse una cum Pompeio non fero moleste. postea, si opus fuerit, non erit difficile, et illi, quoquo tempore fiet, erit ἀσμενιστόν. sed hoc ita dico, si hic qua ratione initium fecit eadem cetera aget, sincere, temperate, prudenter, ualde uidero et consideratius utilitati nostrae  consuluero.'  uii  Id. Mart. scribis Peducaeo quoque nostro probari quod quierim, cuius auctoritas multum apud me ualet.  His ego tuis scriptis me consolor ut nihil a me adhuc delictum putem. tu modo auctoritatem tuam defendito; aduersus me nihil opus est, sed consciis egeo aliis. ego, si nihil peccaui, reliqua tuebor. ad ea tute hortare et me omnino tua cogitatione adiuua. hic nihildum de reditu Caesaris audiebatur. ego his litteris hoc tamen profeci; perlegi omnis tuas et in eo acquieui.</paragraph></page><page id="191"><paragraph>xiii Kal .  Apr .   49 &lt;CICERO ATTICO SAL.&gt; Lentulum nostrum scis Puteolis esse? quod cum e uiatore quodam esset auditum, qui se diceret eum in Appia uia, cum is paulum lecticam aperuisset, cognosse, etsi uix ueri simile &lt;uisum est&gt;, misi tamen Puteolos pueros qui peruestigarent et ad eum litteras. inuentus est uix in hortis suis &lt;se&gt; occultans litterasque mihi remisit mirifice gratias agens Caesari; de suo autem consilio C. Caecio mandata ad me dedisse. eum ego hodie exspectabam, id est  xiii [ i ] Kal. Apr.  Venit etiam ad me Matius Quinquatribus, homo mehercule, ut mihi uisus est, temperatus et prudens; existimatus quidem est semper auctor oti. quam ille haec non probare mihi quidem uisus est, quam illam νέκυιαν, ut tu appellas,  timere! huic ego in multo sermone epistulam ad me Caesaris ostendi, eam cuius exemplum ad te antea misi, rogauique ut interpretaretur quid esset quod ille scriberet 'consilio meo se uti uelle, gratia, dignitate, ope rerum omnium'. respondit se &lt;non dubitare&gt; quin et opem et gratiam meam ille ad pacificationem quaereret. utinam aliquod in hac miseria rei publicae πολιτικὸν opus efficere et nauare mihi liceat! Matius quidem et illum in ea sententia esse confidebat et se auctorem fore pollicebatur.  Pridie autem apud me Crassipes fuerat, qui se prid. Non. Mart. Brundisio profectum atque ibi Pompeium reliquisse dicebat, quod etiam qui  uiii  Id. illinc profecti erant nuntiabant; illa uero omnes, in quibus etiam Crassipes †qui prudentia potius† attendere, sermones minacis, inimicos optimatium, municipiorum hostis, meras proscriptiones, meros Sullas; quae Lucceium loqui, quae totam Graeciam, quae uero Theophanem! et tamen omnis spes salutis in illis est, et ego excubo animo nec partem ullam capio quietis et, ut has pestis effugiam, cum dissimillimis nostri esse cupio! quid enim tu illic Scipionem, quid Faustum, quid Libonem prae&lt;ter&gt;missurum sceleris putas quorum creditores conuenire dicuntur? quid eos autem, cum uicerint, in ciuis effecturos? quam uero μακροψυχίαν Gnaei nostri esse? nuntiant Aegyptum et Arabiam Εὐδαίμονα et Μεσοποταμίαν cogitare, iam Hispaniam  abiecisse. monstra narrant; quae falsa esse possunt, sed certe et haec perdita sunt et illa non salutaria.  Tuas litteras iam desidero. post fugam nostram numquam tantum earum interuallum fuit. misi ad te exemplum litterarum mearum ad Caesarem, quibus me aliquid profecturum puto.</paragraph></page><page id="192"><paragraph>xiu aut xiii Kal .  Apr .   49 CICERO IMP. S. D. CAESARI IMP. Vt legi tuas litteras quas a Furnio nostro acceperam, quibus mecum agebas ut ad urbem essem, te uelle uti 'consilio et dignitate mea' minus sum admiratus; de 'gratia' et de 'ope' quid significares mecum ipse quaerebam, spe tamen deducebar ad eam cogitationem ut te pro tua admirabili ac singulari sapientia de otio, de pace, de concordia ciuium agi uelle arbitrarer, et ad eam rationem existimabam satis aptam esse et naturam et personam meam. quod si ita est et si qua de Pompeio nostro tuendo et tibi ac rei publicae reconciliando cura te attingit, magis idoneum quam ego sum ad eam causam profecto reperies neminem, qui et illi semper et senatui cum primum potui pacis auctor fui nec sumptis armis belli ullam partem attigi iudicauique eo bello te uiolari, contra cuius honorem populi Romani beneficio concessum inimici atque inuidi niterentur. sed ut eo tempore non modo ipse fautor dignitatis tuae fui uerum etiam ceteris auctor ad te adiuuandum, sic me nunc Pompei dignitas uehementer mouet. aliquot  enim sunt anni cum uos duo delegi quos praecipue colerem et quibus essem, sicut sum, amicissimus.  Quam ob rem a te peto uel potius omnibus te precibus oro et obtestor ut in tuis maximis curis aliquid impertias temporis huic quoque cogitationi ut tuo beneficio bonus uir, gratus, pius denique esse in maximi benefici memoria possim. quae si tantum ad me ipsum pertinerent, sperarem me a te tamen impetraturum, sed, ut arbitror, et ad tuam fidem et ad rem publicam pertinet me, et pacis et utriusque uestrum &lt;amicum, et ad uestram&gt; et ad ciuium concordiam per te quam accommodatissimum conseruari.  Ego, cum antea tibi de Lentulo gratias egissem, cum ei saluti qui mihi fuerat fuisses, tum lectis eius litteris quas ad me gratissimo animo de tua liberalitate beneficioque misit, * * * eandem me salutem a te accepisse quam ille. in quem si me intellegis esse gratum, cura, obsecro, ut etiam in Pompeium esse possim.</paragraph></page><page id="193"><paragraph>xiii uel xii Kal .  Apr .   49 &lt;CICERO ATTICO SAL.&gt; Legebam tuas litteras  xiii  Kal., cum mihi epistula adfertur a Lepta circumuallatum esse Pompeium, ratibus etiam exitus portus teneri. non me dius fidius prae lacrimis possum reliqua nec cogitare nec scribere. misi ad te exemplum. miseros nos! cur non omnes fatum illius una exsecuti sumus? ecce autem a Matio et Trebatio eadem, quibus Minturnis obuii  Caesaris tabellarii. torqueor infelix, ut iam illum Mucianum exitum exoptem. at quam honesta, at quam expedita tua consilia, quam euigilata tuis cogitationibus, qua itineris, qua nauigationis, qua congressus sermonisque cum Caesare! omnia cum honesta tum cauta. in Epirum uero inuitatio quam suauis, quam liberalis, quam fraterna!  De Dionysio sum admiratus, qui apud me honoratior fuit quam apud Scipionem Panaetius; a quo impurissime haec nostra fortuna despecta est. odi hominem et odero; utinam ulcisci possem! sed illum ulciscentur mores sui.  Tu, quaeso, nunc uel maxime quid agendum nobis sit cogita. populi Romani exercitus Cn. Pompeium circumsedet, fossa et uallo saeptum tenet, fuga prohibet: nos uiuimus, et stat urbs ista, praetores ius dicunt, aediles ludos parant, uiri boni usuras perscribunt, ego ipse sedeo! coner illuc ire ut insanus, implorare fidem municipiorum? boni non sequentur, leues irridebunt, rerum nouarum cupidi, uictores praesertim et armati, uim et manus adferent. quid censes igitur? ecquidnam est tui consili ad finem huius miserrimae uitae? nunc doleo, nunc torqueor, cum quidem aut sapiens uideor quod una non ierim aut felix fuisse. mihi contra; numquam enim illius uictoriae socius esse uolui, calamitatis mallem fuisse. quid ego nunc tuas litteras, quid tuam prudentiam aut beneuolentiam implorem? actum est. nulla re iam possum iuuari, qui ne quid optem quidem iam habeo nisi ut aliqua inimici misericordia liberemur. </paragraph></page><page id="194"><paragraph>x Kal .  Apr .   49   ( § 2) &lt;CICERO ATTICO SAL.&gt; 'Οὐκ ἔστ’ ἔτυμος λόγος', ut opinor, ille de ratibus. quid enim esset quod Dolabella iis litteris quas  iii  Id. Mart. a Brundisio dedit hanc εὐημερίαν quasi Caesaris scriberet, Pompeium in fuga esse eumque primo uento nauigaturum? quod ualde discrepat ab iis epistulis quarum exempla antea ad te misi. hic quidem mera scelera loquuntur; sed non erat nec recentior auctor nec huius rei quidem melior Dolabella.  Tuas  xi  Kal. accepi litteras quibus omnia consilia differs in id tempus cum scierimus quid actum sit. et certe ita est, nec interim potest quicquam non modo statui sed ne cogitari quidem. quamquam hae me litterae Dolabellae iubent ad pristinas cogitationes reuerti. fuit enim prid. Quinquatrus egregia tempestas; qua ego illum usum puto.  Συναγωγὴ consiliorum tuorum non est a me collecta ad querelam sed magis ad consolationem meam. nec enim me tam haec mala angebant quam suspicio culpae ac temeritatis meae. eam nullam puto esse, quoniam cum consiliis tuis mea facta et consilia consentiunt. quod mea praedicatione factum esse scribis magis quam illius merito ut tantum ei debere uiderer, est ita. ego illa extuli semper, et eo quidem magis ne quid ille superiorum meminisse me putaret. quae si maxime meminissem, tamen illius temporis similitudinem iam sequi deberem. nihil me adiuuit cum posset; at postea fuit amicus, etiam ualde, nec quam ob causam plane scio. ergo ego quoque  illi. quin etiam illud par in utroque nostrum, quod ab eisdem illecti sumus. sed utinam &lt;tan&gt;tum ego ei prodesse potuissem quantum mihi ille potuit! mihi tamen quod fecit gratissimum. nec ego nunc eum iuuare qua re possim scio nec, si possem, cum tam pestiferum bellum pararet, adiuuandum putarem; tantum offendere animum eius hic manens nolo, nec mehercule ista uidere quae tu potes iam animo prouidere nec interesse istis malis possim. sed eo tardior ad discedendum fui quod difficile est de discessu uoluntario sine ulla spe reditus cogitare. nam ego hunc ita paratum uideo peditatu, equitatu, classibus, auxiliis Gallorum, quos Matius ἐλάπιζεν, ut puto, sed certe dicebat peditum * * * , equitum sex polliceri sumptu suo annos decem—sed sit hoc λάπισμα; magnas habet certe copias, et habebit non Asiae uectigal sed ciuium bona. adde confidentiam hominis, adde imbecillitatem bonorum uirorum, qui quidem, quod illum sibi merito iratum putant, oderunt, ut tu scribis, ludum. ac uellem †scribis quisnam hic significasset.† sed et iste, quia plus ostenderat quam fecit, et uulgo illum qui amarunt non amant; municipia uero et rustici Romani illum metuunt, hunc adhuc diligunt. qua re ita paratus est ut, etiam si uincere non possit, quo modo tamen uinci ipse possit non uideam. ego autem non tam γοητείαν huius timeo quam πειθανάγκην. 'αἱ γὰρ τῶν τυράννων δεήσεις' inquit Πλάτων 'οἶσθ’ ὅτι μεμιγμέναι ἀνάγκαις.'   Illa ἀλίμενα uideo tibi non probari; quae ne mihi quidem placebant, sed habebam in illis et occultationem et ὑπηρεσίαν fidelem. quae si mihi Brundisi suppetant, mallem; sed ibi occultatio nulla est. uerum, ut scribis, cum sciemus.  Viris bonis me non nimis excuso. quas enim eos cenas et facere et obire scripsit ad me Sextus, quam lautas, quam tempestiuas! sed sint quamuis boni, non sunt meliores quam nos; mouerent me, si essent fortiores.  De Lanuuino Phameae erraui; Troianum somniabam. id ego uolui Q., sed pluris est. istuc tamen [me] cuperem emeres, si ullam spem fruendi uiderem.  Nos quae monstra cottidie legamus intelleges ex illo libello qui in epistulam coniectus est. Lentulus noster Puteolis est, ἀδημονῶν [is], ut Caecius narrat, quid agat. διατροπὴν Corfiniensem reformidat. Pompeio nunc putat satis factum, beneficio Caesaris mouetur, sed tamen mouetur magis prospecta re.</paragraph></page><page id="195"><paragraph>ix Kal .  Apr .   49 &lt;CICERO ATTICO SAL.&gt; Mene haec posse ferre? omnia misera, sed hoc nihil miserius: Pompeius N. Magium de pace misit et tamen oppugnatur.  quod ego non credebam, sed habeo a Balbo litteras quarum ad te exemplum misi. lege, quaeso, et illud infimum caput ipsius Balbi optimi, cui Gnaeus noster locum ubi hortos aedificaret dedit, quem cui nostrum non saepe praetulit? itaque miser torquetur. sed ne bis eadem legas, ad ipsam te epistulam reicio. spem autem pacis habeo nullam. Dolabella suis litteris iii  Id. Mart. datis merum bellum loquitur. maneamus ergo in illa eadem sententia misera et desperata, quando hoc miserius esse nihil potest.</paragraph></page><page id="196"><paragraph>xi Kal .  Apr .   49  Romae BALBVS CICERONI IMP. SAL. DIC. Caesar nobis litteras perbreuis misit, quarum exemplum subscripsi. breuitate epistulae scire poteris eum ualde esse distentum qui tanta de re tam breuiter scripserit. si quid praeterea noui fuerit, statim tibi scribam. CAESAR OPPIO CORNELIO SAL. A. d.  uii  Id. Mart. Brundisium ueni; ad murum castra posui. Pompeius est Brundisi. misit ad me N. Magium de pace. quae uisa sunt respondi. hoc uos statim scire uolui. cum in spem uenero de compositione aliquid me conficere, statim uos certiores faciam.  Quo modo me nunc putas, mi Cicero, torqueri, postquam rursus in spem pacis ueni, ne qua res eorum compositionem  impediat? namque quod absens facere possum, opto. quod si una essem, aliquid fortasse proficere posse mihi uiderer. nunc exspectatione crucior.</paragraph></page><page id="197"><paragraph>ix uel uiii Kal .  Apr .   49  in Formiano CICERO ATTICO SAL.  Miseram ad te  uiiii  Kal. exemplum epistulae Balbi ad me et Caesaris ad eum. ecce tibi eodem die Capua litteras accepi a Q. Pedio Caesarem ad se prid. Id. Mart. misisse hoc exemplo:  Pompeius se oppido tenet. nos ad portas castra habemus. conamur opus magnum et multorum dierum propter altitudinem maris; sed tamen nihil est quod potius faciamus. ab utroque portus cornu moles iacimus, ut aut illum quam primum traicere quod habet Brundisi copiarum cogamus aut exitum prohibeamus.  Vbi est illa pax de qua Balbus scripserat torqueri se? ecquid acerbius, ecquid crudelius? atque eum loqui quidam αὐθεντικῶς narrabat Cn. Carbonis, M. Bruti se poenas persequi omniumque eorum in quos Sulla crudelis hoc socio fuisset; nihil Curionem se duce facere quod non hic Sulla duce fecisset; a &lt;se&gt; dam&lt;natos am&gt;bitus nomine, quibus exsili poena superioribus legibus non fuisset, ab illo patriae proditores de exsilio reductos esse; queri de Milone per uim expulso; neminem tamen se uiolaturum nisi qui arma contra. haec Baebius quidam a Curione  iii  Id. profectus, homo non infans  sed †quis ulli† non dicat. plane nescio quid agam. illim equidem Gnaeum profectum puto. quicquid est biduo sciemus. a te nihil ne Anteros quidem Quinti litterarum, nec mirum; quid enim est quod scribamus? ego tamen nullum diem praetermitto.  Scripta epistula litterae mihi ante lucem a Lepta Capua redditae sunt Id. Mart. Pompeium a Brundisio conscendisse, Caesarem a. d.  uii  Kal. Apr. Capuae fore.</paragraph></page><page id="198"><paragraph>uiii Kal .  Apr .   49 CICERO ATTICO SAL. Cum dedissem ad te litteras ut scires Caesarem Capuae  uii Kal. fore, adlatae mihi Capua sunt eum hic  ui  et in Albano apud Curionem  u  Kal. fore. eum cum uidero, Arpinum pergam. si mihi ueniam quam peto dederit, utar illius condicione; si minus, impetrabo aliquid a me ipso. ille, ut &lt;Lepta&gt; ad me scripsit, legiones singulas posuit Brundisi, Tarenti, Siponti. claudere mihi uidetur maritimos exitus et tamen ipse Graeciam spectare potius quam Hispanias. sed haec longius absunt. me nunc et congressus huius stimulat (is uero adest) et prima eius actionis horreo. uolet enim, credo, senatus consultum facere, uolet augurum decretum (rapiemur aut absentes uexabimur) uel ut consules roget praetor uel dictatorem  dicat; quorum neutrum ius est. sed si Sulla potuit efficere ab interrege ut dictator diceretur et magister equitum, cur hic non possit? nihil expedio nisi ut aut ab hoc tamquam Q. Mucius aut ab illo tamquam L. Scipio.  Cum tu haec leges, ego illum fortasse conuenero. 'τέτλα&lt;θι&gt;'. 'κύντερον' ne illud quidem nostrum proprium. erat enim spes propinqui reditus, erat hominum querela. nunc exire cupimus, qua spe reditus mihi quidem numquam in mentem uenit. non modo autem nulla querela est municipalium hominum ac rusticorum sed contra metuunt ut crudelem, iratum. nec tamen mihi quicquam est miserius quam remansisse nec optatius quam euolare non tam ad belli quam ad fugae societatem. sed tu &lt;quid&gt;, omnia qui consilia differebas in id tempus cum sciremus quae Brundisi acta essent? scimus nempe; haeremus nihilo minus. uix enim spero mihi hunc ueniam daturum, etsi multa adfero iusta ad impetrandum. sed tibi omnem illius meumque sermonem omnibus uerbis expressum statim mittam.  Tu nunc omni amore enitere ut nos cura et prudentia iuues. ita subito accurrit ut ne Trebatium quidem, ut constitueram, possim uidere; omnia nobis imparatis agenda. sed tamen 'ἄλλα μὲν αὐτός,' ut ait ille, 'ἄλλα δὲ καὶ δαίμων ὑποθήσεται.' quicquid egero continuo scies. mandata Caesaris ad consules et ad Pompeium quae rogas, nulla habeo †et de scripta attulit illa est uia† misi ad te ante; e quibus mandata puto intellegi posse. Philippus Neapoli est, Lentulus Puteolis. de Domitio, ut facis, sciscitare ubi sit, quid cogitet.  Quod scribis asperius me quam mei patiantur mores de Dionysio scripsisse, uide quam sim antiquorum hominum: te me dius &lt;fidius&gt; hanc rem grauius putaui laturum esse quam me. nam praeter quam quod te moueri arbitror oportere iniuria quae mihi a quoquam facta sit, praeterea te ipsum quodam modo hic uiolauit cum in me tam improbus fuit. sed tu id quanti aestimes tuum iudicium est; nec tamen in hoc tibi quicquam oneris impono. ego autem illum male sanum semper putaui, nunc etiam impurum et sceleratum puto, nec tamen mihi inimiciorem quam sibi. Philargyro bene curasti; causam certe habuisti et ueram et bonam, relictum me esse potius quam reliquisse.</paragraph></page><page id="199"><paragraph>&lt;CICERO ATTICO SAL.&gt; Cum dedissem iam litteras a. d.  uiii  Kal., pueri quos cum Matio et Trebatio miseram epistulam mihi attulerunt hoc exemplo: MATIVS ET TREBATIVS CICERONI IMP. SAL. Cum Capua exissemus, in itinere audiuimus Pompeium Brundisio a. d.  xui  Kal. Apr. cum omnibus copiis quas habuerit profectum  esse; Caesarem postero die in oppidum introisse, contionatum esse, inde Romam contendisse, uelle ante Kalendas esse ad urbem et pauculos dies ibi commorari, deinde in Hispanias proficisci. nobis non alienum uisum est, quoniam de aduentu Caesaris pro certo habebamus, pueros tuos ad te remittere, ut id tu quam primum scires. mandata tua nobis curae sunt eaque ut tempus postularit agemus. Trebatius sedulo facit ut antecedat.  Epistula conscripta nuntiatum est nobis Caesarem a. d.  uiii  Kal. Apr. Beneuenti mansurum, a. d.  uii  Kal. Capuae, a. d.  ui  Sinuessae. haec pro certo putamus.</paragraph></page><page id="200"><paragraph>uii Kal .  Apr .   49   ( § 1) &lt;CICERO ATTICO SAL.&gt; Cum quod scriberem ad te nihil haberem, tamen ne quem diem intermitterem has dedi litteras. a. d.  ui  Kal. Caesarem Sinuessae mansurum nuntiabant. ab eo mihi litterae redditae sunt a. d.  uii  Kal., quibus iam 'opes' meas, non ut superioribus litteris 'opem', exspectat. cum eius clementiam Corfiniensem illam per litteras collaudauissem rescripsit hoc exemplo: CAESAR IMP. CICERONI IMP. SAL. DIC. Recte auguraris de me (bene enim tibi cognitus sum) nihil a me abesse longius crudelitate. atque ego cum ex ipsa re magnam capio uoluptatem tum meum factum probari abs te triumpho  gaudio. neque illud me mouet quod ii qui a me dimissi sunt discessisse dicuntur ut mihi rursus bellum inferrent; nihil enim malo quam et me mei similem esse et illos sui.  Tu uelim mihi ad urbem praesto sis ut tuis consiliis atque opibus, ut consueui, in omnibus rebus utar. Dolabella tuo nihil scito mihi esse iucundius. hanc adeo habebo gratiam illi; neque enim aliter facere poterit. tanta eius humanitas, is sensus, ea in me est beneuolentia.</paragraph></page><page id="201"><paragraph>ui Kal .  Apr .   49   ( § 1) CICERO ATTICO SAL. Trebatium  ui  Kal., quo die has litteras dedi, exspectabam. ex eius nuntio Matique litteris meditabor quo modo cum illo loquar. o tempus miserum! nec dubito quin a me contendat ad urbem ueniam; senatum enim Kalendis uelle se frequentem adesse etiam Formiis proscribi iussit. ergo ei negandum est. sed quid praeripio? statim ad te perscribam omnia. ex illius sermone statuam Arpinumne mihi eundum sit an quo alio. uolo Ciceroni meo togam puram dare, istic puto. tu, quaeso, cogita quid deinde; nam me hebetem molestiae reddiderunt.  A Curio uelim scire ecquid ad te scriptum sit de Tirone. ad me enim ipse Tiro ita scripsit ut uerear quid agat; qui  autem ueniunt in&lt;de, κινδυνώδη&gt; admodum nuntiant. sane in magnis curis etiam haec me sollicitat; in hac enim fortuna perutilis eius et opera et fidelitas esset.</paragraph></page><page id="202"><paragraph>u Kal .  Apr .   49 &lt;CICERO ATTICO SAL.&gt; Vtrumque ex tuo consilio; nam et oratio fuit ea nostra ut bene potius ille de nobis existimaret quam gratias ageret, et in eo mansimus, ne ad urbem. illa fefellerunt, facilem quod putaramus; nihil uidi minus. damnari se nostro iudicio, tardiores fore reliquos, si nos non ueniremus, dicere. ego dissimilem illorum esse causam. cum multa, 'ueni igitur et age de pace.' 'meone' inquam 'arbitratu?' 'an tibi' inquit 'ego praescribam?' 'sic' inquam 'agam, senatui non placere in Hispanias iri nec exercitus in Graeciam transportari, multaque' inquam 'de Gnaeo deplorabo'. tum ille, 'ego uero ista dici nolo.' 'ita putabam' inquam, 'sed ego eo nolo adesse quod aut sic mihi dicendum est aut non ueniendum, multaque quae nullo modo possem silere si adessem.' summa fuit ut ille, quasi exitum quaerens, ut deliberarem. non fuit negandum. ita discessimus. credo igitur hunc me non amare. at ego me amaui, quod mihi iam pridem usu non uenit.   Reliqua, o di! qui comitatus, quae, ut tu soles dicere, νέκυια! in qua erat ἥρως Celer. o rem perditam! o copias desperatas! quid quod Serui filius, quod Titini in iis castris fuerunt quibus Pompeius circumsederetur? sex legiones; multum uigilat, audet. nullum uideo finem mali. nunc certe promenda tibi sunt consilia. hoc fuerat extremum.  Illa tamen κατακλεὶς illius est odiosa, quam paene praeterii, si sibi consiliis nostris uti non liceret, usurum quorum posset ad omniaque esse descensurum. uidisti igitur uirum, ut scripseras? ingemuisti certe. 'cedo reliqua.' quid? continuo ipse in †Pelanum†, ego Arpinum; inde exspecto equidem λαλαγεῦσαν illam tuam. 'tu malim' inquies 'actum ne agas; etiam illum ipsum quem sequimur multa fefellerunt.'  Sed ego tuas litteras exspecto. nihil est enim ut antea 'uideamus hoc quorsum euadat'. extremum fuit de congressu nostro; quo quidem non dubito quin istum offenderim. eo maturius agendum est. amabo te, epistulam, et πολιτικήν. ualde tuas litteras nunc exspecto.</paragraph></page><page id="203"><paragraph>Kal .  uel iu Non .  Apr .   49  Arpini CICERO ATTICO SAL. Ego meo Ciceroni, quoniam Roma caremus, Arpini potissimum togam puram dedi, idque municipibus nostris fuit gratum. etsi omnis et illos et qua iter feci maestos adflictosque uidi; tam tristis et tam atrox est ἀναθεώρησις huius ingentis mali. dilectus habentur, in hiberna deducuntur. ea quae etiam cum a bonis uiris, cum iusto in bello, cum modeste fiunt, tamen ipsa per se molesta sunt, quam censes acerba nunc esse, cum a perditis in ciuili nefario bello petulantissime fiant? caue autem putes quemquam hominem in Italia turpem esse qui hinc absit. uidi ipse Formiis uniuersos neque mehercule [numquam] homines putaui; et noram omnis, sed numquam uno loco uideram.  Pergamus igitur quo placet et nostra omnia relinquamus. proficiscamur ad eum cui gratior noster aduentus erit quam si una fu&lt;g&gt;issemus. tum enim eramus in maxima spe, nunc ego quidem in nulla; nec praeter me quisquam Italia cessit nisi qui hunc inimicum sibi putaret. nec mehercule hoc facio rei publicae causa, quam funditus deletam puto, sed ne quis me putet ingratum in eum qui me leuauit iis incommodis quibus idem adfecerat, et simul quod ea quae fiunt aut quae certe futura sunt uidere non possum. etiam equidem senatus consulta facta quaedam iam puto, utinam in Vulcati sententiam! sed quid refert? est enim una sententia omnium. sed erit immitissimus Seruius, qui filium misit ad effligendum Cn.  Pompeium aut certe capiendum cum Pontio Titiniano. etsi hic quidem timoris causa, ille uero—sed stomachari desinamus et aliquando sentiamus nihil nobis nisi, id quod minime uellem, spiritum reliquum esse.  Nos, quoniam superum mare obsidetur, infero nauigabimus et, si Puteolis erit difficile, Crotonem petemus aut Thurios et boni ciues amantes patriae mare infestum habebimus. aliam rationem huius belli gerendi nullam uideo. in Aegyptum nos abdemus. exercitu pares esse non possumus. pacis fides nulla est. sed haec satis deplorata sunt.  Tu uelim litteras Cephalioni des de omnibus rebus actis, denique etiam de sermonibus hominum, nisi plane obmutuerunt. ego tuis consiliis usus sum maximeque quod et grauitatem in congressu nostro tenui quam debui et ut ad urbem non accederem perseueraui. quod superest, scribe, quaeso, quam accuratissime (iam enim extrema sunt) quid placeat, quid censeas; etsi iam nulla dubitatio est. tamen si quid uel potius quicquid ueniet in mentem scribas uelim.</paragraph></page><page id="204"><paragraph>iii Non .  Apr .   49   ( § 1)  in Laterio Quinti fratris CICERO ATTICO SAL. iii  Non., cum in Laterium fratris uenissem, accepi litteras et paulum lectis respiraui, quod post has ruinas mihi non acciderat; per enim magni aestimo tibi firmitudinem animi nostri et factum nostrum probari. Sexto etiam nostro quod  scribis probari, ita laetor ut me quasi patris eius, cui semper uni plurimum tribui, iudicio comprobari putem; qui mihi, quod saepe soleo recordari, dixit olim Nonis illis ille Decembribus, cum ego 'Sexte, quidnam ergo?', 'μὴ μάν' inquit ille 'ἀσπουδί γε καὶ ἀκλειῶς, ἀλλὰ μέγα ῥέξας τι καὶ ἐσσομένοισι πυθέσθαι.' eius igitur mihi uiuit auctoritas, et simillimus eius filius eodem est apud me pondere quo fuit ille; quem saluere uelim iubeas plurimum.  Tu tuum consilium etsi non in longinquum tempus differs (iam enim illum emptum pacificatorem perorasse puto, iam actum aliquid esse in consessu senatorum; &lt;senatum&gt; enim non puto), tamen suspensum meum detines, sed eo minus quod non dubito quid nobis agendum putes; qui enim Flauio legionem et Siciliam dari scribas et id iam fieri, quae tu scelera partim parari iam et cogitari, partim ex tempore futura censes? ego uero Solonis, popularis tui (ut puto, &lt;iam&gt; etiam mei), legem neglegam, qui capite sanxit si qui in seditione non alterius utrius partis fuisset, &lt;et&gt; nisi si tu aliter censes, et hinc abero et illim. sed alterum mihi est certius, nec praeripiam tamen; exspectabo tuum consilium et eas litteras, nisi alias iam dedisti, quas scripsi ut Cephalioni dares.  Quod scribis, non quo alicunde audieris, sed te ipsum putare me attractum iri si de pace agatur, mihi omnino non  uenit in mentem quae possit actio esse de pace, cum illi certissimum sit, si possit, exspoliare exercitu et prouincia Pompeium; nisi forte iste nummarius ei potest persuadere ut, dum oratores eant et redeant, quiescat. nihil uideo quod sperem aut quod iam putem fieri posse. sed tamen hominis hoc ipsum probi est? est magnum et τῶν πολιτικωτάτων σκεμμάτων, ueniendumne sit in consilium tyranni si is aliqua de re bona deliberaturus sit. qua re si quid eius modi euenerit ut arcessamur (quod equidem non puto; quid enim essem de pace dicturus dixi, ipse ualde repudiauit), sed tamen si quid acciderit, quid censeas mihi faciendum utique scribito. nihil enim mihi adhuc accidit quod maioris consili esset.  Trebati, boni uiri et ciuis, uerbis te gaudeo delectatum, tuaque ista crebra ἐκφώνησις 'ὑπέρευ' me sola adhuc delectauit. litteras tuas uehementer exspecto; quas quidem credo iam datas esse.</paragraph></page><page id="205"><paragraph>prid .  Non .  Apr .   49 &lt;CICERO ATTICO SAL.&gt; Tu cum Sexto seruasti grauitatem eandem quam mihi praecipis. Celer tuus disertus magis est quam sapiens. de iuuenibus quae ex Tullia audisti uera sunt. †macum† istuc quod scribis non mihi uidetur tam re esse triste quam uerbo.  haec est ἄλη in qua nunc sumus mortis instar. aut enim mihi libere inter malos πολιτευτέον fuit aut uel periculose cum bonis. aut nos temeritatem bonorum sequamur aut audaciam improborum insectemur. utrumque periculosum est, at hoc quod agimus [nec] turpe nec tamen tutum.  Istum qui filium Brundisium [de pace] misit de pace (idem sentio quod tu, simulationem esse apertam, parari autem acerrime bellum), me legatum iri non arbitror, cuius adhuc, ut optaui, mentio facta nulla sit. eo minus habeo necesse scribere aut etiam cogitare quid sim facturus, si acciderit ut leger.</paragraph></page><page id="206"><paragraph>Non .  aut postridie Non .  Apr .   49  in Laterio uel Arcano Q .  fr . CICERO ATTICO SAL. Ego cum accepissem tuas litteras Non. Apr. quas Cephalio attulerat essemque Minturnis postridie mansurus et inde protinus, sustinui me in Arcano fratris, ut, dum aliquid certius adferretur, occultiore in loco essemus agerenturque nihilo minus quae sine nobis agi possent. λαλαγεῦσα iam adest et animus ardet, neque stat quicquam, quo et qua. sed haec nostra erit cura et peritorum. tu tamen quod poteris, ut adhuc  fecisti, nos consiliis iuuabis. res sunt inexplicabiles. fortunae sunt committenda omnia. sine spe conamur ulla. melius si quid acciderit, mirabimur. Dionysium nollem ad me profectum; de quo ad me Tullia mea scripsit. sed et tempus alienum est, et homini non amico nostra incommoda, tanta praesertim, spectaculo esse nolim; cui te meo nomine inimicum esse nolo.</paragraph></page><page id="207"><paragraph>uii Id .  Apr .   49  in Arcano CICERO ATTICO SAL. Cum quod scriberem plane nihil haberem, haec autem reliqua essent quae scire cuperem, profectusne esset, quo in statu urbem reliquisset, in ipsa Italia quem cuique regioni aut negotio praefecisset, ecqui essent ad Pompeium et ad consules ex senatus consulto de pace legati, cum igitur haec scire &lt;cupere&gt;m dedita opera has ad te litteras misi. feceris igitur commode mihique gratum si me de his rebus et si quid erit aliud quod scire opus sit feceris certiorem. ego in Arcano opperior dum ista cognosco. a. d.  uii  Id.</paragraph></page><page id="208"><paragraph>uii Id .  Apr .   49   ( § 1) &lt;CICERO ATTICO SAL.&gt; Alteram tibi eodem die hanc epistulam dictaui et pridie dederam mea manu longiorem. uisum te aiunt in Regia, nec  reprehendo, quippe cum ipse istam reprehensionem non fugerim. sed exspecto tuas litteras, neque iam sane uideo quid exspectem, sed tamen, etiam si nihil erit, id ipsum ad me uelim scribas.  Caesar mihi ignoscit per litteras quod non uenerim, seseque in optimam partem id accipere dicit; facile patior. quod scribit secum Titinium et Seruium questos esse quia non idem sibi quod mihi remisisset, homines ridiculos! qui cum filios misissent ad Cn. Pompeium circumsedendum, ipsi in senatum uenire dubitarent. sed tamen exemplum misi ad te Caesaris litterarum.</paragraph></page><page id="209"><paragraph>xuii Kal .  Mai .   49   ( § 7)  in Cumano CICERO ATTICO SAL. Multas a te accepi epistulas eodem die, omnis diligenter scriptas, eam uero quae uoluminis instar erat saepe legendam, sicuti facio. in qua non frustra laborem suscepisti, mihi quidem pergratum fecisti. qua re ut id, quoad licebit, id est quoad scies ubi simus, quam saepissime facias te uehementer rogo.  Ac deplorandi quidem, quod cottidie facimus, sit iam nobis aut finis omnino, si potest, aut moderatio quaedam, quod profecto potest. non enim iam quam dignitatem, quos honores, quem uitae statum amiserim cogito, sed quid consecutus sim, quid praestiterim, qua in laude uixerim, his denique in malis quid intersit inter me et istos quos propter omnia amisimus. hi sunt qui, nisi me ciuitate expulissent,  obtinere se non putauerunt posse licentiam cupiditatum suarum; quorum societatis et sceleratae consensionis fides quo eruperit uides. alter ardet furore et scelere nec remittit aliquid sed in dies ingrauescit; modo Italia expulit, nunc alia ex parte persequi, ex alia prouincia exspoliare conatur nec iam recusat sed quodam modo postulat ut, quem ad modum est, sic etiam appelletur tyrannus. alter, is qui nos sibi quondam ad pedes stratos ne subleuabat quidem, qui se nihil contra huius uoluntatem facere posse, elapsus e soceri manibus ac ferro bellum terra et mari comparat, non iniustum ille quidem sed cum pium tum etiam necessarium, suis tamen ciuibus exitiabile nisi uicerit, calamitosum etiam si uicerit.  Horum ego summorum imperatorum non modo res gestas non antepono meis sed ne fortunam quidem ipsam; qua illi florentissima, nos duriore conflictati uidemur. quis enim potest aut deserta per se patria aut oppressa beatus esse? et si, ut nos a te admonemur, recte in illis libris diximus nihil esse bonum nisi quod honestum, nihil malum nisi quod turpe sit, certe uterque istorum est miserrimus, quorum utrique semper patriae salus et dignitas posterior sua dominatione et domesticis commodis fuit.  Praeclara igitur &lt;con&gt;scientia sustentor, cum cogito me de re publica aut meruisse optime cum potuerim aut certe numquam nisi pie cogitasse, eaque ipsa tempestate euersam esse rem publicam quam ego  xiiii  annis ante prospexerim. hac igitur conscientia comite proficiscar, magno equidem cum dolore,  nec tam id propter me aut propter fratrem meum, quorum est iam acta aetas, quam propter pueros, quibus interdum uidemur praestare etiam rem publicam debuisse. quorum quidem alter non tam &lt;quia filius quam&gt; quia maiore pietate est me mirabiliter excruciat, alter (o rem miseram! nihil enim mihi accidit in omni uita acerbius) indulgentia uidelicet nostra deprauatus eo progressus est quo non audeo dicere. et exspecto tuas litteras; scripsisti enim te scripturum esse plura cum ipsum uidisses.  Omne meum obsequium in illum fuit cum multa seueritate, neque unum eius nec paruum sed multa &lt;et&gt; magna delicta compressi. patris autem lenitas amanda potius ab illo quam tam crudeliter neglegenda. nam litteras eius ad Caesarem missas ita grauiter tulimus ut te quidem celaremus sed ipsius uide&lt;re&gt;mur uitam insuauem reddidisse. hoc uero eius iter simulatioque pietatis qualis fuerit non audeo dicere; tantum scio post Hirtium conuentum arcessitum a Caesare, cum eo de meo animo a suis rationibus alienissimo et consilio relinquendi Italiam; et haec ipsa timide. sed nulla nostra culpa est, natura metuenda est. haec Curionem, haec Hortensi filium, non patrum culpa corrupit.  Iacet in maerore meus frater neque tam de sua uita quam de mea metuit. huic tu, huic tu malo adfer consolationes, si ullas potes; maxime quidem illam uelim, ea quae ad nos delata sint aut falsa esse aut minora. quae si uera sint, quid futurum sit in hac uita et fuga nescio; nam si haberemus rem publicam,  consilium mihi non deesset nec ad seueritatem nec ad diligentiam. nunc siue iracundia siue dolore siue metu permotus grauius scripsi quam aut tuus in illum amor aut meus postulabat, si uera sunt, ignosces, sin falsa, me libente eripies mihi hunc errorem. quoquo modo uero se res habebit, nihil adsignabis nec patruo nec patri.  Cum haec scripsissem, a Curione mihi nuntiatum est eum ad me uenire. uenerat enim is in Cumanum uesperi pridie, id est Idibus. si quid igitur eius modi sermo eius attulerit quod ad te scribendum sit, id his litteris adiungam.  Praeteriit uillam meam Curio iussitque mihi nuntiari mox se uenturum cucurritque Puteolos ut ibi contionaretur. contionatus est, rediit, fuit ad me sane diu. o rem foedam! nosti hominem; nihil occultabat, in primis nihil esse certius quam ut omnes qui lege Pompeia condemnati essent restituerentur; itaque se in Sicilia eorum opera usurum. de Hispaniis non dubitabat quin Caesaris essent. inde ipsum cum exercitu, ubicumque Pompeius esset. eius interitu&lt;m&gt; finem illi fore. propius factum esse nihil. et plane iracundia elatum uoluisse Caesarem occidi Metellum tribunum pl., quod si esset factum, caedem magnam futuram fuisse. permultos hortatores esse caedis, ipsum autem non uoluntate aut natura non esse crudelem, sed quod &lt;putaret&gt; popularem esse clementiam. quod si populi studium amisisset, crudelem fore; eumque perturbatum quod intellegeret se apud ipsam plebem offen disse de aerario. itaque ei cum certissimum fuisset ante quam proficisceretur contionem habere, ausum non esse uehementerque animo perturbato profectum.  Cum autem ex eo quaererem quid uideret, quem exitum, quam rem publicam, plane fatebatur nullam spem reliquam. Pompei classem timebat; quae si †esset†, se de Sicilia abiturum. 'quid isti' inquam 'sex tui fasces? si a senatu, cur laureati? si ab ipso, cur sex?' 'cupiui' inquit 'ex senatus consulto surrupto; nam aliter &lt;non&gt; poterat. at ille impendio nunc magis odit senatum. "a me" inquit "omnia proficiscentur."' 'cur autem sex?' 'quia duodecim nolui; nam licebat.' tum ego 'quam uellem' inquam 'petisse ab eo quod audio Philippum impetrasse! sed ueritus sum, quia ille a me nihil impetrabat.' 'libenter' inquit 'tibi concessisset. uerum puta te impetrasse; ego enim ad eum scribam, ut tu ipse uoles, de ea re nos inter nos locutos. quid autem illius interest, quoniam in senatum non uenis, ubi sis? quin nunc ipsum minime offendisses eius causam si in Italia non fuisses.' ad quae ego me recessum et solitudinem quaerere, maxime quod lictores haberem. laudabat consilium. 'quid ergo?' inquam, 'nam mihi cursus in Graeciam per tuam prouinciam est, quoniam ad mare superum milites sunt.' 'quid mihi' inquit 'optatius?' hoc loco multa perliberaliter. ergo hoc quidem est [uerum] profectum, ut non modo tuto uerum etiam palam nauigaremus.   Reliqua in posterum diem distulit; ex quibus scribam ad te si quid erit epistula dignum. sunt autem quae praeterii, interregnumne esset exspectaturus an quo modo dixerit ille quidem, ad se deferri consulatum sed se nolle in proximum annum. et alia sunt quae exquiram. iurabat ad summam, quod nullo negotio faceret, amicissimum mihi Caesarem esse debere. 'quid enim?' inquam. 'scripsit ad me Dolabella.' 'dic, quid?' adfirmabat eum scripsisse, quod me cuperet ad urbem uenire, illum quidem gratias agere maximas et non modo probare sed etiam gaudere. quid quaeris? acquieui. leuata est enim suspicio illa domestici mali et sermonis Hirtiani. quam cupio illum dignum esse nobis et quam ipse me inuito †quae pro illo sit suspicandum†! sed opus fuit Hirtio conuento? est profecto nescio quid, sed uelim quam minimo. et tamen eum nondum redisse miramur. sed haec uidebimus.  Tu †optimus† Terentiae dabis. iam enim urbis nullum periculum est. me tamen consilio iuua, pedibusne Regium an hinc statim in nauem, et cetera, quoniam commoror. ego ad te [statim] habebo quod scribam simul et uidero Curionem. de Tirone, cura, quaeso, quod facis, ut sciam quid is agat. </paragraph></page><page id="210"><paragraph>xu Kal .  Mai .   49   ( § 3) &lt;CICERO ATTICO SAL.&gt; De tota mea cogitatione scripsi ad te antea satis, ut mihi uisus sum, diligenter. de die nihil sane potest scribi certi praeter hoc, non ante lunam nouam. Curionis sermo postridie eandem habuit fere summam, nisi quod apertius significauit se harum rerum exitum non uidere.  Quod mihi mandas de quodam regendo, 'Ἀρκαδίαν . . . '. tamen nihil praetermittam. atque utinam tu—sed molestior non ero. epistulam ad Vestorium statim detuli, ac ualde requirere solebat. commodius tecum Vettienus est locutus quam ad me scripserat. sed mirari satis hominis neglegentiam non queo. cum enim mihi Philotimus dixisset se HS  l  emere de Canuleio deuersorium illud posse, minoris etiam empturum si Vettienum rogassem, rogaui ut, si quid posset, ex ea summa detraheret; promisit. ad me nuper se HS  xxx  emisse; ut scriberem cui uellem addici; diem pecuniae Id. Nou. esse. rescripsi ei stomachosius, cum ioco tamen familiari. nunc, quoniam agit liberaliter, nihil accuso hominem scripsique ad eum me a te certiorem esse factum.  Tu de tuo itinere quid et quando cogites uelim me certiorem facias. a. d.  xu  Kal. Mai. </paragraph></page><page id="211"><paragraph>c .  xi Kal .  Mai .   49 CICERO ATTICO SAL. Me adhuc nihil praeter tempestatem moratur. astute nihil sum acturus. fiat in Hispania quidlibet—et tamen recte sit. meas cogitationes omnis explicaui tibi superioribus litteris. quocirca hae sunt breues, et quia festinabam eramque occupatior.  De Quinto filio, fit a me quidem sedulo, sed—nosti reliqua. quod †dem† me mones, et amice et prudenter me mones, sed erunt omnia facilia si ab uno illo cauero. magnum opus est; mirabilia multa, nihil simplex, nihil sincerum. uellem suscepisses iuuenem regendum; pater enim nimis indulgens quicquid ego adstrinxi relaxat. si sine illo possem, regerem; quod tu potes. sed ignosco; magnum, inquam, opus est.  Pompeium pro certo habemus per Illyricum proficisci in Galliam. ego nunc qua et quo uidebo.</paragraph></page><page id="212"><paragraph>ix Kal .  Mai .   49(?) &lt;CICERO ATTICO SAL.&gt; Ego uero Apuliam et Sipontum et tergiuersationem istam probo nec tuam rationem eandem esse duco quam meam,  non quin in re publica rectum idem sit utrique nostrum, sed ea non agitur. regnandi contentio est, in qua pulsus est modestior rex et probior et integrior et is, qui nisi uincit, nomen populi Romani deleatur necesse est, sin autem uincit, Sullano more exemploque uincet. ergo hac in contentione neutrum tibi palam sentiendum et tempori seruiendum est. mea causa autem alia est, quod beneficio uinctus ingratus esse non possum, nec tamen in acie &lt;me&gt; sed Melitae aut alio in loco simili &lt;uel&gt; oppidulo futurum puto. 'nihil' inquies 'iuuas eum in quem ingratus esse non uis?' immo minus fortasse uoluisset. sed de hoc uidebimus; exeamus modo. quod ut meliore tempore possimus facit Adriano mari Dolabella, Fretensi Curio.  Iniecta autem mihi spes quaedam est: 'uelle mecum Ser. Sulpicium colloqui'. ad eum misi Philotimum libertum cum litteris. si uir esse uolet, praeclara συνοδία, sin autem—. erimus nos qui solemus. Curio mecum uixit, iacere Caesarem putans offensione populari Siciliaeque diffidens si Pompeius nauigare coepisset.  Quintum puerum accepi uehementer. auaritiam uideo fuisse et spem magni congiari. magnum hoc malum est, sed scelus illud quod timueramus spero nullum fuisse. hoc autem uitium puto te existimare non &lt;a&gt; nostra indulgentia sed a natura profectum. quem tamen nos disciplina regimus.   De Oppiis Veliensibus quid placeat cum Philotimo uidebis. Epirum nostram putabimus, sed alios cursus uidebamur habituri.</paragraph></page><page id="213"><paragraph>ui Non .  Mai .   49   ( § 10) CICERO ATTICO SAL. Et res ipsa monebat et tu ostenderas et ego uidebam de iis rebus quas intercipi periculosum esset finem inter nos scribendi fieri tempus esse. sed cum ad me saepe mea Tullia scribat orans ut quid in Hispania geratur exspectem et semper adscribat idem uideri tibi idque ipse etiam ex tuis litteris intellexerim, non puto esse alienum me ad te quid de ea re sentiam scribere.  Consilium istuc tunc esset prudens, ut mihi uidetur, si nostras rationes ad Hispaniensem casum accommodaturi essemus; quod fieri * * * . necesse est enim aut, id quod maxime uelim, pelli istum ab Hispania aut trahi id bellum aut istum, ut confidere uidetur, apprehendere Hispanias. si pelletur, quam gratus aut quam honestus tum erit ad Pompeium noster aduentus, cum ipsum Curionem ad eum transiturum putem? si trahitur bellum, quid exspectem aut quam diu? relinquitur ut, si uincimur in Hispania, quiescamus. id ego contra puto. istum enim uictorem magis relinquendum puto quam uictum, et dubitantem magis quam fidentem suis rebus. nam  caedem uideo si uicerit et impetum in priuatorum pecunias et exsulum reditum et tabulas nouas et turpissimorum honores et regnum non modo Romano homini sed ne Persae quidem cuiquam tolerabile.  Tacita esse poterit indignitas nostra? pati poterunt oculi me cum Gabinio sententiam dicere, et quidem illum rogari prius? praesto esse clientem tuum Cloelium, †Cateli† Plaguleium, ceteros? sed cur inimicos colligo, qui meos necessarios a me defensos nec uidere in curia sine dolore nec uersari inter eos sine dedecore potero? quid si ne id quidem est exploratum, fore ut mihi liceat? scribunt enim ad me amici eius me illi nullo modo satis fecisse quod in senatum non uenerim. tamenne dubitemus an ei nos etiam cum periculo uenditemus quicum coniuncti ne cum praemio quidem uolu&lt;i&gt;mus esse?  Deinde hoc uide, non esse iudicium de tota contentione in Hispaniis, nisi forte iis amissis arma Pompeium abiecturum putas; cuius omne consilium Themistocleum est. existimat enim qui mare teneat eum necesse &lt;esse&gt; rerum potiri. itaque [qui] numquam id egit ut Hispaniae per se tenerentur; naualis apparatus ei semper antiquissima cura fuit. nauigabit igitur, cum erit tempus, maximis classibus et ad Italiam accedet, in qua nos sedentes quid erimus? nam medios esse iam non licebit. [classibus] aduersabimur igitur? quod maius scelus  aut tantum? denique quid turpius? an qui ualde incumbentis solus tuli scelus, eiusdem cum Pompeio et cum reliquis principibus non feram? quod si iam misso officio periculi ratio habenda est, ab illis est periculum si peccaro, ab hoc si recte fecero, nec ullum in his malis consilium periculo uacuum inueniri potest, ut non sit dubium quin turpiter facere cum periculo fugiamus, quod fugeremus etiam cum salute. non simul cum Pompeio mare transi[er]imus. omnino &lt;non&gt; potuimus; exstat ratio dierum. sed tamen (fateamur enim quod est) ne con&lt;ten&gt;dimus quidem ut possemus. fefellit ea me res quae fortasse non debuit, sed fefellit: pacem putaui fore. quae si esset, iratum mihi Caesarem esse, cum idem amicus esset Pompeio, nolui. senseram enim quam idem essent. hoc uerens in hanc tarditatem incidi. sed adsequar omnia si propero: si cunctor, amitto.  Et tamen, mi Attice, auguria quoque me incitant quaedam spe non dubia nec haec collegi nostri ab Atto sed illa Platonis de tyrannis. nullo enim modo posse uideo stare istum diutius quin ipse per se etiam languentibus nobis concidat, quippe qui florentis&lt;simus&gt; ac nouus sex, septem diebus ipsi illi egenti ac perditae multitudini in odium acerbissimum uenerit, qui duarum rerum simulationem tam cito amiserit, mansuetudinis in Metello, diuitiarum in aerario. iam quibus utatur uel sociis  uel ministris? ii prouincias, ii rem publicam regent quorum nemo duo mensis potuit patrimonium suum gubernare? non sunt omnia colligenda quae tu acutissime perspicis, sed tamen ea pone ante oculos; iam intelleges id regnum uix semenstre esse posse. quod si me fefellerit, feram, sicut multi clarissimi homines in re publica excellentes tulerunt, nisi forte me Sardanapali uicem in suo lectulo mori malle censueris quam &lt;in&gt; exsilio Themistocleo. qui cum fuisset, ut ait Thucydides, τῶν μὲν παρόντων δι’ ἐλαχίστης βουλῆς κράτιστος γνώμων, τῶν δὲ μελλόντων ἐς πλεῖστον τοῦ γενησομένου ἄριστος εἰκαστής, tamen incidit in eos casus quos uitasset si eum nihil fefellisset. etsi is erat, ut ait idem, qui τὸ ἄμεινον καὶ τὸ χεῖρον ἐν τῷ ἀφανεῖ ἔτι ἑώρα μάλιστα, tamen non uidit nec quo modo Lacedaemoniorum nec quo modo suorum ciuium inuidiam effugeret nec quid Artaxerxi pollice&lt;re&gt;tur. non fuisset illa nox tam acerba Africano, sapientissimo uiro, non tam dirus ille dies Sullanus callidissimo uiro, C. Mario, si nihil utrumque eorum fefellisset. nos tamen hoc confirmamus illo augurio quo diximus, nec nos fallit nec aliter accidet. corruat iste necesse est aut per aduersarios aut ipse per se, qui quidem sibi est aduersarius unus acerrimus. id spero uiuis nobis fore; quamquam tempus est nos de illa perpetua iam, non de hac exigua uita cogitare. sin quid acciderit maturius, haud sane mea multum interfuerit utrum factum [fiat] uideam an futurum esse multo ante uiderim. quae cum ita sint, non est committendum ut iis paream quos contra me senatus, ne quid res publica detrimenti acciperet, armauit.   Tibi sunt omnia commendata, quae commendationis meae pro tuo in nos amore non indigent. ne hercule ego quidem reperio quid scribam; sedeo enim πλουδοκῶν. etsi nihil umquam tam fuit scribendum quam nihil mihi umquam ex plurimis tuis iucunditatibus gratius accidisse quam quod meam Tulliam suauissime diligentissimeque coluisti. ualde eo ipsa delectata est, ego autem non minus. cuius quidem uirtus mirifica. quo modo illa fert publicam cladem, quo modo domesticas tricas! quantus autem animus in discessu nostro! est στοργή, est summa σύντηξις. tamen nos recte facere et bene audire uult. sed hac super re mi&lt;nu&gt;s, ne meam ipse συμπάθειαν iam euocem.  Tu, si quid de Hispaniis certius et si quid aliud, dum adsumus, scribes, et ego fortasse discedens dabo ad te aliquid, eo etiam magis quod Tullia te non putabat hoc tempore ex Italia. cum An&lt;ton&gt;io item est agendum ut cum Curione, Melitae me uelle esse, ciuili bello nolle interesse. eo uelim tam facili uti possim et tam bono in me quam Curione. is ad Misenum  ui  Non. uenturus dicebatur, id est hodie. sed praemisit mihi odiosas litteras hoc exemplo:</paragraph></page><page id="214"><paragraph>Kal .  Mai .   49(?) ANTONIVS TR. PL. PRO PR. CICERONI IMP. SAL. Nisi te ualde amarem et multo quidem plus quam tu putas, non extimuissem rumorem qui de te prolatus est, cum  praesertim falsum esse existimarem. sed quia te nimio plus diligo, non possum dissimulare mihi famam quoque, quamuis sit falsa, falsam agnoscere magni esse. trans mare &lt;te iturum esse&gt; credere non possum, cum tanti facias Dolabellam &lt;et&gt; Tulliam tuam, feminam lectissimam, tantique ab omnibus nobis fias; quibus mehercule dignitas amplitudoque tua paene carior est quam tibi ipsi. sed tamen non sum arbitratus esse amici non commoueri etiam improborum sermone, atque eo feci studiosius quod iudicabam duriores partis mihi impositas esse ab offensione nostra, quae magis a ζηλοτυπίᾳ mea quam ab iniuria tua nata est. sic enim uolo te tibi persuadere, mihi neminem esse cariorem te excepto Caesare meo, meque illud una iudicare, Caesarem maxime in suis M. Ciceronem reponere. qua re, mi Cicero, te rogo ut tibi omnia integra serues, eius fidem improbes qui tibi ut beneficium daret prius iniuriam fecit, contra ne profugias qui te, etsi non amabit, quod accidere non potest, tamen saluum amplissimumque esse cupiet.  Dedita opera ad te Calpurnium, familiarissimum meum, misi, ut mihi magnae curae tuam uitam ac dignitatem esse scires.  Eodem die a Caesare Philotimus attulit hoc exemplo:</paragraph></page><page id="215"><paragraph>xu Kal .  Mai .   49   ( § 2)  Massiliam iter faciens CAESAR IMP. SAL. D. CICERONI IMP. Etsi te nihil temere, nihil imprudenter facturum iudicaram, tamen permotus hominum fama scribendum ad te  existimaui et pro nostra beneuolentia petendum ne quo progredereris proclinata iam re quo integra etiam progrediendum tibi non existimasses. namque et amicitiae grauiorem iniuriam feceris et tibi minus commode consulueris, si non fortunae obsecutus uideberis (omnia enim secundissima nobis, aduersissima illis accidisse uidentur), nec causam secutus (eadem enim tum fuit cum ab eorum consiliis abesse iudicasti), sed meum aliquod factum condemnauisse; quo mihi grauius abs te nihil accidere potest. quod ne facias pro iure nostrae amicitiae a te peto. postremo quid uiro bono et quieto et bono ciui magis conuenit quam abesse a ciuilibus controuersiis? quod non nulli cum probarent, periculi causa sequi non potuerunt; tu explorato et uitae meae testimonio et amicitiae iudicio neque tutius neque honestius reperies quicquam quam ab omni contentione abesse.  xu  Kal. Mai. ex itinere.</paragraph></page><page id="216"><paragraph>u Non .  Mai .   49  in Cumano &lt;CICERO ATTICO SAL.&gt; Aduentus Philotimi (at cuius hominis, quam insulsi et quam saepe pro Pompeio mentientis!) exanimauit omnis qui mecum erant; nam ipse obdurui. dubitabat nostrum nemo quin Caesar itinera repressisset—uolare dicitur; Petreius cum Afranio coniunxisse&lt;t se&gt;—nihil adfert eius modi. quid quaeris? etiam illud erat persuasum, Pompeium cum magnis  copiis iter in Germaniam per Illyricum fecisse; id enim αὐθεντικῶς nuntiabatur. Melitam igitur, opinor, capessamus, dum quid in Hispania. quod quidem prope modum uideor ex Caesaris litteris ipsius uoluntate facere posse, qui negat neque honestius neque tutius mihi quicquam esse quam ab omni contentione abesse.  Dices 'ubi ergo tuus ille animus quem proximis litteris?' adest et idem est; sed utinam meo solum capite decernerem! lacrimae meorum me interdum molliunt precantium ut de Hispaniis exspectemus. M. Caeli quidem epistulam scriptam miserabiliter, cum hoc idem obsecraret ut exspectarem, ne fortunas meas, ne unicum filium, ne meos omnis tam temere proderem, non sine magno fletu legerunt pueri nostri; etsi meus quidem est fortior eoque ipso uehementius commouet, nec quicquam nisi de dignatione laborat.  Melitam igitur, deinde quo uidebitur. tu tamen etiam nunc mihi aliquid litterarum, et maxime si quid ab Afranio. ego si cum Antonio locutus ero, scribam ad te quid actum sit. ero tamen in credendo, ut mones, cautus; nam occultandi ratio cum difficilis tum etiam periculosa est. Seruium exspecto ad Nonas et †adicit a† Postumia et Seruius filius. quartanam leuiorem esse gaudeo. misi ad te Caeli etiam litterarum exemplum. </paragraph></page><page id="217"><paragraph>c .  xu Kal .  Mai .   49  in Liguria CAELIVS CICERONI SAL. Exanimatus tuis litteris, quibus te nihil nisi triste cogitare ostendisti neque id quid esset perscripsisti neque non tamen quale esset quod cogitares aperuisti, has ad te ilico litteras scripsi.  Per fortunas tuas, Cicero, per liberos te oro et obsecro ne quid grauius de salute et incolumitate tua consulas. nam deos hominesque amicitiamque nostram testificor me tibi praedixisse neque temere monuisse sed, postquam Caesarem conuenerim sententiamque eius qualis futura esset parta uictoria cognorim, te certiorem fecisse. si existimas eandem rationem fore Caesaris in dimittendis aduersariis et condicionibus ferendis, erras. nihil nisi atrox et saeuum cogitat atque etiam loquitur. iratus senatui exiit, his intercessionibus plane incitatus est; non mehercules erit deprecationi locus.  Qua re si tibi tu, si filius unicus, si domus, si spes tuae reliquae tibi carae sunt, si aliquid apud te nos, si uir optimus, gener tuus, ualemus, quorum fortunam non debes uelle conturbare, ut eam causam in cuius uictoria salus nostra est odisse aut relinquere cogamur aut impiam cupiditatem contra salutem tuam habeamus * * * denique illud cogita, quod offensae fuerit in ista cunctatione te subisse. nunc te contra uictorem  Caesarem facere quem dubiis rebus laedere noluisti et ad eos fugatos accedere quos resistentis sequi nolueris summae stultitiae est. uide ne, dum pudet te parum optimatem esse, parum diligenter quid optimum sit eligas. quod si totum tibi persuadere non possum, saltem dum quid de Hispaniis agamus scitur exspecta; quas tibi nuntio aduentu Caesaris fore nostras. quam isti spem habeant amissis Hispaniis nescio; quod porro tuum consilium sit ad desperatos accedere non me dius fidius reperio.  Hoc quod tu non dicendo mihi significasti Caesar audierat ac, simul atque 'haue' mihi dixit, statim quid de te audisset exposuit. negaui me scire, sed tamen ab eo petii ut ad te litteras mitteret, quibus maxime ad remanendum commoueri posses. me secum in Hispaniam ducit; nam nisi ita faceret, ego, prius quam ad urbem accederem, ubicumque esses, ad te percurrissem et hoc a te praesens contendissem atque omni ui te retinuissem.  Etiam atque etiam, Cicero, cogita ne te tuosque omnis funditus euertas, ne te sciens prudensque eo demittas unde exitum uides nullum esse. quod si te aut uoces optimatium commouent aut non nullorum hominum insolentiam et iactationem ferre non potes, eligas censeo aliquod oppidum uacuum a bello dum haec decernuntur; quae iam erunt confecta. id si feceris, et ego te sapienter fecisse iudicabo et Caesarem non offendes. </paragraph></page><page id="218"><paragraph>u Non .  Mai .   49   ( § 3)  in Cumano CICERO ATTICO SAL. Me caecum qui haec ante non uiderim! misi ad te epistulam Antoni. ei cum ego †saepissime† scripsissem nihil me contra Caesaris rationes cogitare, meminisse me generi mei, meminisse amicitiae, potuisse, si aliter sentirem, esse cum Pompeio, me autem, quia cum lictoribus inuitus cursarem, abesse uelle nec id ipsum certum etiam nunc habere, uide quam ad haec παραιν&lt;ετ&gt;ικῶς:  Tuum consilium †quia† uerum est. nam qui se medium esse uult in patria manet, qui proficiscitur aliquid de altera utra parte iudicare uidetur. sed ego is non sum qui statuere debeam iure quis proficiscatur necne; partis mihi Caesar has imposuit ne quem omnino discedere ex Italia paterer. qua re parui refert me probare cogitationem tuam, si nihil tamen tibi remittere possum. ad Caesarem mittas censeo et ab eo hoc petas. non dubito quin impetraturus sis, cum praesertim te amicitiae nostrae rationem habiturum esse pollicearis.  Habes σκυτάλην Λακωνικήν. omnino excipiam hominem. erat autem  u  Non. uenturus uesperi, id est hodie; cras igitur ad me fortasse ueniet. temptabo, audiam: nihil properare, missurum ad Caesarem. clam agam, cum paucissimis alicubi occultabor; certe hinc istis inuitissimis euolabo, atque uti nam ad Curionem! σύνες ὅ τοι λέγω. magnus dolor accessit. efficietur aliquid dignum nobis.  Δυσουρία tua mihi ualde molesta; medere, amabo, dum est ἀρχή. de Massiliensibus gratae mihi tuae litterae; quaeso ut sciam quicquid audieris. Ocellam cuperem, si possem palam, quod a Curione effeceram. hic ego Seruium exspecto; rogor enim ab eius uxore et filio, et puto opus esse. hic tamen Cytherida secum lectica aperta portat, alteram uxorem. septem praeterea coniunctae lecticae amicarum; et sunt amicorum. &lt;ui&gt;de quam turpi leto pereamus, et dubita, si potes, quin ille, seu uictus seu uictor redierit, caedem facturus sit. ego uero uel luntriculo, si nauis non erit, eripiam me ex istorum parricidio. sed plura scribam cum illum conuenero.  Iuuenem nostrum non possum non amare, sed ab eo nos non amari plane intellego. nihil ego uidi tam ἀνηθοποίητον, tam auersum a suis, tam nescio quid cogitans. uim incredibilem molestiarum! sed erit curae et est ut regatur. mirum est enim ingenium, ἤθους ἐπιμελητέον. </paragraph></page><page id="219"><paragraph>iu Non .  Mai .   49 &lt;CICERO ATTICO SAL.&gt; Obsignata iam epistula superiore non placuit ei dari cui constitueram quod erat alienus; itaque eo die data non est. interim uenit Philotimus et mihi a te litteras reddidit. quibus quae de fratre meo scribis, sunt ea quidem parum firma sed habent nihil ὕπουλον, nihil fallax, nihil non flexibile ad bonitatem, nihil quod non quo uelis uno sermone possis perducere; ne multa, omnis suos, etiam quibus irascitur crebrius, tamen caros habet, me quidem se ipso cariorem. quod de puero aliter ad te scripsit et ad matrem de filio, non reprehendo. de itinere et de sorore quae scribis molesta sunt eoque magis quod ea tempora nostra sunt ut ego iis mederi non possim. nam certe mederer; sed quibus in malis et qua in desperatione rerum simus uides.  Illa de ratione nummaria non sunt eius modi (saepe enim audio ex ipso) ut non cupiat tibi praestare et in eo laboret. sed si mihi Q. Axius in hac mea fuga HS  xii  non reddit quae dedi eius filio mutua et utitur excusatione temporis, si Lepta, si ceteri, soleo mirari de nescio quis HS  xx  cum audio ex illo se urgeri. uides enim profecto angustias. curari tamen ea tibi utique iubet. an existimas illum in isto genere lentulum aut restrictum? nemo est minus. de fratre satis.   De eius filio, indulsit illi quidem suus pater semper, sed non facit indulgentia mendacem aut auarum aut non amantem suorum, ferocem fortasse atque adrogantem et infestum facit. itaque habet haec quoque quae nascuntur ex indulgentia, sed ea sunt tolerabilia (quid enim dicam?) hac iuuentute; ea uero, quae mihi quidem qui illum amo sunt his ipsis malis in quis sumus miseriora, non sunt ab obsequio nostro; nam suas radices habent, quas tamen euellerem profecto, si liceret. sed ea tempora sunt ut omnia mihi sint patienda. ego meum facile teneo; nihil est enim eo tractabilius. cuius quidem misericordia languidiora adhuc consilia cepi et quo ille me certiorem uult esse eo magis timeo ne in eum exsistam crudelior.  Sed Antonius uenit heri uesperi. iam fortasse ad me ueniet aut ne id quidem, quoniam scripsit quid fieri uellet. sed scies continuo quid actum sit. nos iam nihil nisi occulte. de pueris quid agam? paruone nauigio committam? quid mihi animi in nauigando censes fore? recordor enim aestate cum &lt;illis&gt; illo Rhodiorum ἀφράκτῳ nauigans quam fuerim sollicitus; quid duro tempore anni actuariola fore censes? o rem undique miseram!  Trebatius erat mecum, uir plane et ciuis bonus. quae ille monstra, di immortales! etiamne Balbus in senatum uenire cogitet? sed ei ipsi cras ad te litteras dabo.  Vettienum mihi amicum, ut scribis, ita puto esse. cum eo, quod ἀποτόμως ad me scripserat de nummis curandis,  θυμικώτερον eram iocatus. id tu, si ille aliter acceperit ac debuit, lenies. 'monetali' autem adscripsi, quod ille ad me 'pro cos.' sed quoniam est homo et nos diligit, ipse quoque a nobis diligatur. uale.</paragraph></page><page id="220"><paragraph>iii Non .  Mai .   49 &lt;CICERO ATTICO SAL.&gt; Quidnam mihi futurum est aut quis me non solum infelicior sed iam etiam turpior? nominatim de me sibi imperatum dicit Antonius, nec me tamen ipse adhuc uiderat sed hoc Trebatio narrauit. quid agam nunc, cui nihil procedit caduntque ea quae diligentissime sunt cogitata taeterrime? ego enim Curionem nactus omnia me consecutum putaui. is de me ad Hortensium scripserat. Reginus erat totus noster. huic nihil suspicabamur cum hoc mari negoti fore. quo me nunc uertam? undique custodior.  Sed satis lacrimis. παραποπλευτέον igitur et occulte in aliquam onerariam corrependum, non committendum ut etiam compacto prohibiti uideamur. Sicilia petenda; quam si erimus nacti, maiora quaedam consequemur. sit modo recte in Hispaniis! quamquam de ipsa Sicilia utinam sit uerum!  sed adhuc nihil secundi. concursus Siculorum ad Catonem dicitur factus, orasse ut resisteret, omnia pollicitos; commotum illum dilectum habere coepisse. non credo; at est luculentus auctor. potuisse certe teneri illam prouinciam scio. ab Hispaniis autem iam audietur.  Hic nos C. Marcellum habemus eadem fere cogitantem aut bene simulantem; quamquam ipsum non uideram sed ex familiarissimo eius audiebam. tu, quaeso, si quid habebis noui; ego, si quid moliti erimus, ad te statim scribam. Quintum filium seuerius adhibebo. utinam proficere possem! tu tamen eas epistulas quibus asperius de eo scripsi aliquando concerpito, ne quando quid emanet; ego item tuas.  Seruium exspecto nec ab eo quicquam ὑγιές. scies quicquid erit.</paragraph></page><page id="221"><paragraph>prid .  Non .  Mai .   49 &lt;CICERO ATTICO SAL.&gt; Sine dubio errasse nos confitendum est. 'at semel, at una in re'. immo omnia quo diligentius cogitata eo facta sunt imprudentius. 'ἀλλὰ τὰ μὲν προτετύχθαι ἐάσομεν ἀχνύμενοί περ,' in reliquis modo ne ruamus. iubes enim de profectione me prouidere. quid prouideam? ita patent omnia quae accidere possunt ut, ea si uitem, sedendum sit cum dedecore et dolore,  si neglegam, periculum sit ne in manus incidam perditorum. sed uide quantis in miseriis simus: optandum interdum uidetur ut aliquam accipiamus ab istis quamuis acerbam iniuriam, ut tyranno in odio fuisse uideamur. quod si nobis is cursus quem speraram pateret, effecissem aliquid profecto, ut tu optas et hortaris, dignum nostra mora. sed mirificae sunt custodiae et quidem ille ipse Curio suspectus. qua re ui aut clam agendum est, et si ui †forte ne cum tempestate clam autem istis†. in quo si quod σφάλμα, uides quam turpe sit. trahimur, nec fugiendum si quid uiolentius.  De Caelio saepe mecum agito nec, si quid habuero tale, dimittam. Hispanias spero firmas esse. Massiliensium factum cum ipsum per se luculentum est tum mihi argumento est recte esse in Hispaniis. minus enim auderent si aliter esset, et scirent; nam et uicini et diligentes sunt. odium autem recte animaduertis significatum &lt;in&gt; theatro. legiones etiam has quas in Italia assumpsit alienissimas esse uideo. sed tamen nihil inimicius quam sibi ipse. illud recte times ne ruat. si desperarit, certe ruet; quo magis efficiendum aliquid est, fortuna uelim meliore, animo Caeliano. sed primum quidque; quod, qualecumque erit, continuo scies.  Nos iuueni, ut rogas, suppeditabimus et Peloponnesum ipsam sustinebimus. est enim indoles, modo aliquod †hoc sit ἦθος ἀκίμολον†. quod si adhuc nullum est, esse tamen potest, aut ἀρετὴ non est διδακτόν, quod mihi persuaderi non potest. </paragraph></page><page id="222"><paragraph>Non .  Mai .   49   ( § 2) &lt;CICERO ATTICO SAL.&gt; Epistula tua gratissima fuit meae Tulliae et mehercule mihi. semper s&lt;p&gt;ecu&lt;la&gt;m aliquam adferunt tuae litterae. scribes igitur, ac si quid ad spem poteris ne dimiseris. tu Antoni leones pertimescas caue. nihil est illo homine iucundius. attende πρᾶξιν πολιτικοῦ. euocauit litteris e municipiis denos et  iiii  uiros. uenerunt ad uillam eius mane. primum dormiit ad H.  iii , deinde, cum esset nuntiatum uenisse Neapolitanos et Cumanos (his enim est Caesar iratus), postridie redire iussit; lauari se uelle et περὶ κοιλιολυσίαν γίνεσθαι. hoc here effecit. hodie autem in Aenariam transire constituit &lt;ut&gt; exsulibus reditum polliceretur. sed haec omittamus, de nobis aliquid agamus.  Ab Axio accepi litteras. de Tirone gratum. Vettienum diligo. Vestorio reddidi. Seruius prid. Non. Mai. Minturnis mansisse dicitur, hodie in Liternino mansurus apud C. Marcellum. cras igitur nos mature uidebit mihique dabit argumentum ad te epistulae. iam enim non reperio quod tibi scribam. illud admiror quod Antonius ad me ne nuntium quidem, cum praesertim me ualde obseruarit. uidelicet aut aliquid atrocius de me imperatum est &lt;aut&gt; coram negare mihi non uult quod ego nec rogaturus eram nec, si impetrassem, crediturus. nos tamen aliquid excogitabimus.   Tu, quaeso, si quid in Hispaniis; iam enim poterit audiri et omnes ita exspectant ut, si recte fuerit, nihil negoti futurum putent. ego autem nec retentis iis confectam rem puto neque amissis desperatam. Silium et Ocellam et ceteros credo retardatos. te quoque a †curto† impediri uideo; etsi, ut opinor, habes †εκιταονον†.</paragraph></page><page id="223"><paragraph>uiii Id .  Mai .   49 &lt;CICERO ATTICO SAL.&gt; O uitam miseram maiusque malum tam diu timere quam est illud ipsum quod timetur! Seruius, ut antea scripsi, cum uenisset Non. Mai., postridie ad me mane uenit. ne diutius te teneam, nullius consili exitum inuenimus. numquam uidi hominem perturbatiorem metu; neque hercule quicquam timebat quod non esset timendum: illum sibi iratum, hunc non amicum; horribilem utriusque uictoriam cum propter alterius crudelitatem, alterius audaciam, tum propter utriusque difficultatem pecuniariam; quae erui nusquam nisi ex priuatorum bonis posset. atque haec ita multis cum lacrimis loquebatur ut ego mirarer eas tam diuturna miseria non exaruisse. mihi quidem etiam lippitudo haec, propter quam non ipse ad te scribo, sine ulla lacrima est, sed saepius odiosa  est propter uigilias. quam ob rem quicquid habes ad consolandum collige et illa scribe, non ex doctrina neque ex libris (nam id quidem domi est, sed nescio quo modo imbecillior est medicina quam morbus)—haec potius conquire, de Hispaniis, de Massilia; quae quidem satis bella Seruius adfert, qui etiam de duabus legionibus luculentos auctores esse dicebat. haec igitur si habebis et talia. et quidem paucis diebus aliquid audiri necesse est.  Sed redeo ad Seruium. distulimus omnino sermonem in posterum, sed tardus ad exeundum; multo se in suo lectulo malle, quicquid foret. odiosus scrupulus de fili mili&lt;ti&gt;a Brundisina. unum illud firmissime adseuerabat, si damnati restituerentur, in exsilium se iturum. nos autem ad haec et &lt;id&gt; ipsum certo fore et quae iam fiebant non esse leuiora, multaque colligebamus. uerum ea non animum eius augebant sed timorem, ut iam celandus magis de nostro consilio quam adhiben&lt;dus&gt; uideretur. qua re in hoc non multum est. nos a te admoniti de Caelio cogitabamus.</paragraph></page><page id="224"><paragraph>ui Id .  Mai .   49(?) &lt;CICERO ATTICO SAL.&gt; Seruius cum esset apud me, Cephalio cum tuis litteris  ui Id. uenit; quae nobis magnam spem attulerunt meliorum rerum de octo cohortibus. etenim haec quoque quae in his  locis sunt labare dicuntur. eodem die Funisulanus a te attulit litteras in quibus erat confirmatius idem illud. ei de suo negotio respondi cumulate cum omni tua gratia. adhuc non satis faciebat; debet autem mihi multos nummos nec habetur locuples. nunc ait se daturum; cui expensum tulerit morari; tabellariis, si apud te esset qua satis †fecisses†, dares. quantum sit Eros Philotimi tibi dicet.  Sed ad maiora redeamus. quod optas, Caelianum illud maturescit; itaque torqueor utrum uentum exspectem. uexillo opus est; conuolabunt. quod suades ut †palam†, prorsus adsentior itaque me profecturum puto. tuas tamen interim litteras exspecto. Serui consilio nihil expeditur; omnes captiones in omni sententia occurrunt. unum C. Marcello cognoui timidiorem, quem consulem fuisse paenitet. ὢ πολλῆς ἀγεννείας! qui etiam Antonium confirmasse dicitur ut me impediret, quo ipse, credo, honestius. Antonius autem  ui  Id. Capuam profectus est. ad me misit se pudore deterritum ad me non uenisse quod me sibi suscensere putaret. ibitur igitur, et ita quidem ut censes, nisi cuius grauioris personae suscipiendae spes erit ante oblata; sed uix erit tam cito. Allienus autem praetor putabat aliquem, si ego non, ex collegis suis. quiuis licet dum modo aliquis.  De sorore, laudo. de Quinto puero, datur opera; spero esse meliora. de Quinto fratre, scito eum non mediocriter laborare  de uersura, sed adhuc nihil a L. Egnatio expressit. Axius de duodecim milibus pudens! saepe enim ad &lt;me&gt; scripsit ut Gallio quantum is uellet darem. quod si non scripsisset, possemne aliter? et quidem saepe sum pollicitus, sed tantum uoluit cito. me uero adiuuarent his in angustiis. sed di istos! uerum alias. te a quartana liberatum gaudeo itemque Piliam. ego, dum panes et cetera in nauem parantur, excurro in Pompeianum. Vettieno uelim gratias quod studiosus, et, si quemquam nactus eris qui perferat, litteras des ante quam discedimus.</paragraph></page><page id="225"><paragraph>prid .  Id .  Mai .   49 CICERO ATTICO SAL. Commodum ad te dederam litteras de pluribus rebus cum ad me bene mane Dionysius †fuit†; cui quidem ego non modo placabilem me praebuissem sed totum remisissem, si uenisset qua mente tu ad me scripseras. erat enim sic in tuis litteris quas Arpini acceperam, eum uenturum facturumque quod ego uellem. ego uolebam autem uel cupiebam potius esse eum nobiscum. quod quia plane, cum in Formianum uenisset, praeciderat, asperius ad te de eo scribere solebam. at ille perpauca locutus hanc summam habuit orationis ut sibi ignoscerem; se rebus suis impeditum nobiscum ire non posse. pauca respondi, magnum accepi dolorem, intellexi fortunam  ab eo nostram despectam esse. quid quaeris? fortasse miraberis: in maximis horum temporum doloribus hunc mihi scito esse. uelim ut tibi amicus sit; hoc cum tibi opto, opto ut beatus sis; erit enim tam diu.  Consilium nostrum spero uacuum periculo fore; nam et dissimulauimus nec, ut opinor, acerrime adseruabimur. nauigatio modo sit qualem opto, cetera, quae quidem consilio prouideri poterunt, cauebuntur. tu, dum adsumus, non modo quae scieris audierisue sed etiam quae futura prouidebis scribas uelim.  Cato, qui Siciliam tenere nullo negotio potuit et, si tenuisset, omnes boni se ad eum contulissent, Syracusis profectus est ante diem  uiii  Kal. Mai., ut ad me Curio scripsit. utinam, quod aiunt, Cotta Sardiniam teneat! est enim rumor. o, si id fuerit, turpem Catonem!  Ego, ut minuerem suspicionem profectionis aut cogitationis meae, profectus sum in Pompeianum a. d.  iiii  Id. ut ibi essem dum quae ad nauigandum opus essent pararentur. cum ad uillam uenissem, uentum est ad me: centuriones trium cohortium, quae Pompeiis sunt, me uelle postridie conuenire. haec mecum Ninnius noster; uelle eos mihi se et oppidum tradere. at ego tibi postridie a uilla ante lucem, ut me omnino illi ne uiderent. quid enim erat in tribus cohortibus? quid si plures? quo apparatu? cogitaui eadem illa Caeliana quae legi in epistula tua quam accepi simul et in Cumanum ueni eodem die; et simul fieri poterat ut temptaremur. omnem igitur suspicionem sustuli.   Sed, cum redeo, Hortensius uenerat et ad Terentiam salutatum deuerterat. sermone erat usus honorifico erga me. iam eum, ut puto, uidebo; misit enim puerum se ad me uenire. hoc quidem melius quam collega noster Antonius, cuius inter lictores lectica mima portatur.  Tu quoniam quartana cares et nouum morbum remouisti sed etiam grauedinem, te uegetum nobis in Graecia siste et litterarum aliquid interea.</paragraph></page><page id="226"><paragraph>xuii Kal .  Iun .   49   ( § 4) &lt;CICERO ATTICO SAL.&gt; Prid. Id. Hortensius ad me uenit scripta epistula. uellem cetera eius. quam in me incredibilem ἐκτένειαν! qua quidem cogito uti. deinde Serapion cum epistula tua; quam prius quam aperuissem, dixi ei te ad me de eo scripsisse antea, ut feceras. deinde epistula lecta cumulatissime cetera. et hercule hominem probo; nam et doctum et probum existimo. quin etiam naui eius me et ipso conuectore usurum puto.  Crebro refricat lippitudo, non illa quidem perodiosa sed tamen quae impediat scriptionem meam. ualetudinem tuam iam confirmatam esse et a uetere morbo et a nouis temptationibus gaudeo.  Ocellam uellem haberemus; uidentur enim esse haec paulo faciliora. nunc quidem aequinoctium nos moratur quod ualde perturbatum erat. id si traxerit, utinam idem maneat  Hortensius! si quidem, &lt;ut&gt; adhuc erat, liberalius esse nihil potest.  De diplomate admiraris quasi nescio cuius te flagiti insimularim; negas enim te reperire qui mihi id in mentem uenerit. ego autem, quia scripseras te proficisci cogitare (etenim audieram nemini aliter licere), eo te habere censebam et quia pueris diploma sumpseras. habes causam opinionis meae. et tamen uelim scire quid cogites in primisque si quid etiam nunc noui est.  xuii  Kal. Iun.</paragraph></page><page id="227"><paragraph>xiu Kal .  Iun .   49   ( § 1) &lt;CICERO ATTICO SAL.&gt; Tullia mea peperit  xiiii  Kal. Iun. puerum ἑπταμηνιαῖον. quod εὐτόκησεν gaudeam; quod quidem est natum perimbecillum est. me mirificae tranquillitates adhuc tenuerunt atque maiori impedimento fuerunt quam custodiae quibus adseruor. nam illa Hortensi&lt;a&gt;na omnia †fuere infantia ita fiet† homo nequissimus a Saluio liberto deprauatus est. itaque posthac non scribam ad te quid facturus sim sed quid fecerim; omnes enim Κωρυκαῖοι uidentur subauscultare quae loquor. tu tamen si quid de Hispaniis siue quid aliud perge, quaeso, scribere nec meas litteras exspectaris, nisi cum quo opto peruenerimus aut si quid ex cursu. sed hoc quoque timide scribo;  ita omnia tarda adhuc et spissa. ut male posuimus initia sic cetera sequuntur.  Formias nunc sequimur; eaedem nos fortasse furiae persequentur. ex Balbi autem sermone quem tecum habuit non probamus de Melita. dubitas igitur quin nos in hostium numero habeat? scripsi equidem Balbo te ad me &lt;et&gt; de beneuolentia scripsisse et de suspicione. egi gratias; de altero ei me purgaui. ecquem tu hominem infeliciorem? non loquor plura, ne te quoque excruciem. ipse conficior uenisse tempus cum iam nec fortiter nec prudenter quicquam facere possim. </paragraph></page><page id="228"><paragraph>inter Non .  et Id .  Ian .(?)   48  in Epiro &lt;CICERO ATTICO SAL.&gt; Accepi a te signatum libellum quem Anteros attulerat; ex quo nihil scire potui de nostris domesticis rebus. de quibus acerbissime adflictor quod qui eas dispensauit neque adest istic neque ubi terrarum sit scio. omnem autem spem habeo existimationis priuatarumque rerum in tua erga me mihi perspectissima beneuolentia. quam si his temporibus miseris et extremis praestiteris, haec pericula quae mihi communia sunt cum ceteris fortius feram; idque ut facias te obtestor atque obsecro.  Ego in cistophoro in Asia habeo ad sestertium bis et uiciens. huius pecuniae permutatione fidem nostram facile tuebere, quam quidem ego nisi expeditam relinquere me putassem credens ei cui tu scis iam pridem nimium me credere, commoratus essem paulisper nec domesticas res impeditas reliquissem; ob eamque causam serius ad te scribo quod sero intellexi quid timendum esset. te etiam atque etiam oro ut me totum tuendum suscipias, ut, si ii salui erunt quibuscum sum, una cum iis possim incolumis esse salutemque meam beneuolentiae tuae acceptam referre.</paragraph></page><page id="229"><paragraph>med .  Mart .   48(?) &lt;CICERO ATTICO SAL.&gt; Litteras tuas accepi prid. Non. Febr. eoque ipso die ex testamento creui hereditatem. ex multis meis et miserrimis curis est una leuata si, ut scribis, ista hereditas fidem et famam meam  tueri potest; quam quidem te intellego etiam sine hereditate tuis opibus defensurum fuisse.  De dote quod scribis, per omnis deos te obtestor ut totam rem suscipias et illam miseram mea cul&lt;pa&gt; et neglegentia tueare, meis opibus, si quae sunt, tuis, quibus tibi molestum non erit, facultatibus. cui quidem deesse omnia, quod scribis, obsecro te, noli pati. in quos enim sumptus abeunt fructus praediorum? iam illa HS  lx  quae scribis nemo mihi umquam dixit ex dote esse detracta; numquam enim essem passus. sed haec minima est ex iis iniuriis quas accepi; de quibus ad te dolore et lacrimis scribere prohibeor. ex ea pecunia quae fuit in Asia partem dimidiam fere exegi. tutius uidebatur fore ibi ubi est quam apud publicanos.  Quod me hortaris ut firmo sim animo, uellem posses aliquid adferre quam ob rem id facere possem. sed si ad ceteras miserias accessit etiam id quod mihi Chrysippus dixit parari (tu nihil significasti) de domo, quis me miserior umquam fuit? oro, obsecro, ignosce. non possum plura scribere. quanto maerore urgear profecto uides. quod si mihi commune cum ceteris esset qui uidentur in eadem causa esse, minor mea culpa uideretur et eo tolerabilior esset. nunc nihil est quod consoletur, nisi quid tu efficis, si modo etiam nunc effici potest, ut ne qua singulari adficiar calamitate et iniuria.  Tardius ad te remisi tabellarium quod potestas mittendi non fuit. a tuis et nummorum accepi HS  xx  et uestimentorum quod opus fuit. quibus tibi uidebitur uelim des litteras meo nomine. nosti meos familiaris. &lt;si&gt; signum requirent aut manum, dices iis me propter custodias ea uitasse. </paragraph></page><page id="230"><paragraph>Id .  Iun .   48   ( § 3)  in castris Pompei CICERO ATTICO SAL. Quid hic agatur scire poteris ex eo qui litteras attulit; quem diutius tenui quia cottidie aliquid noui exspectabamus, neque nunc mittendi tamen ulla causa fuit praeter eam de qua tibi rescribi uoluisti, quod ad Kal. Quint. pertinet, quid uellem. utrumque graue est, et tam graui tempore periculum tantae pecuniae et dubio rerum exitu ista quam scribis abruptio. qua re ut alia sic hoc uel maxime tuae amicitiae beneuolentiaeque permitto et illius consilio et uoluntati; cui miserae consuluissem melius, si tecum olim coram potius quam per litteras de salute nostra fortunisque deliberauissem.  Quod negas praecipuum mihi ullum &lt;in communibus&gt; incommodis impendere, etsi ista res nihil habet consolationis, tamen etiam praecipua multa sunt quae tu profecto uides et grauissima esse et me facillime uitare potuisse. ea tamen erunt minora si, ut adhuc factum est, administratione diligentiaque tua leuabuntur.  Pecunia apud Egnatium est. sit per me ut est. neque enim hoc quod agitur uidetur diuturnum esse posse, ut scire iam possim quid maxime opus sit: etsi egeo rebus omnibus, quod is quoque in angustiis est quicum sumus; cui magnam dedimus pecuniam mutuam, opinantes nobis constitutis rebus eam rem etiam honori fore. tu, ut antea fecisti, uelim, si qui erunt ad quos aliquid scribendum a me existimes, ipse conficias. tuis  salutem dic. cura ut ualeas. in primis id quod scribis omnibus rebus cura et prouide, ne quid ei desit de qua scis me miserrimum esse. Id. Iun. ex castris.</paragraph></page><page id="231"><paragraph>Id .  Quint .   48 &lt;CICERO ATTICO SAL.&gt; Accepi ab Isidoro litteras et postea datas binas. ex proximis cognoui praedia non uenisse. uidebis ergo ut sustentetur per te. de Frusinati, si modo fruituri sumus, erit mihi res opportuna. meas litteras quod requiris, impedior inopia rerum, quas nullas habeo litteris dignas, quippe cui nec quae accidunt nec quae aguntur ullo modo probentur. utinam coram tecum olim  potius quam per epistulas! hic tua, ut possum, tueor apud hos. cetera Celer. ipse fugi adhuc omne munus, eo magis quod ita nihil poterat agi ut mihi et meis rebus aptum esset.</paragraph></page><page id="232"><paragraph>xuii xiii Kal .  Quint .   48  Dyrrachi &lt;CICERO ATTICO SAL.&gt; Quid sit gestum noui quaeris. ex Isidoro scire poteris. reliqua non uidentur esse difficiliora. tu id uelim quod scis me maxime uelle cures, ut scribis et facis. me conficit sollicitudo, ex qua etiam summa infirmitas corporis. qua leuatus ero una cum eo qui negotium gerit estque in spe magna. Brutus amicus; in causa uersatur acriter. hactenus fuit quod caute a me scribi posset. uale.  De pensione altera, oro te, omni cura considera quid faciendum sit, ut scripsi iis litteris quas Pollex tulit.</paragraph></page><page id="233"><paragraph>prid .  Non .  Nou .   48  Brundisi &lt;CICERO ATTICO SAL.&gt; Quae me causae mouerint, quam acerbae, quam graues, quam nouae, coegerintque impetu magis quodam animi uti quam cogitatione, non possum ad te sine maximo dolore scribere. fuerunt quidem tantae ut id quod uides effecerint. itaque nec quid ad te scribam de meis rebus nec quid a te petam reperio; rem et summam negoti uides.  Equidem ex tuis litteris intellexi et iis quas communiter cum aliis scripsisti et iis quas tuo nomine, quod etiam mea sponte uidebam, te subita re quasi debilitatum nouas rationes tuendi mei quaerere.  Quod scribis placere ut propius accedam iterque per oppida noctu faciam, non sane uideo quem ad modum id fieri possit. neque enim ita apta habeo deuersoria ut tota tempora diurna in iis possim consumere neque ad id quod quaeris multum interest utrum me homines in oppido uideant an in uia. sed tamen hoc ipsum sicut alia considerabo quem ad modum commodissime fieri posse uideatur.  Ego propter incredibilem et animi et corporis molestiam conficere pluris litteras non potui; iis tantum rescripsi a quibus acceperam. tu uelim et Basilo et quibus praeterea uidebitur, etiam Seruilio, conscribas, ut tibi uidebitur, meo nomine. quod  tanto interuallo nihil omnino ad uos scripsi, his litteris profecto intellegis rem mihi deesse de qua scribam, non uoluntatem.  Quod de Vatinio quaeris, neque illius neque cuiusquam mihi praeterea officium deest, si reperire possent qua in re me iuuarent. Quintus auersissimo a me animo Patris fuit. eodem Corcyra filius uenit. inde profectos eos una cum ceteris arbitror.</paragraph></page><page id="234"><paragraph>iu Kal .  Dec .   48   ( § 7) CICERO ATTICO SAL. Sollicitum esse te cum de tuis communibusque fortunis tum maxime de me ac de dolore meo sentio; qui quidem meus dolor non modo non minuitur cum socium sibi adiungit dolorem tuum sed etiam augetur. omnino pro tua prudentia sentis qua consolatione leuari maxime possim. probas enim meum consilium negasque mihi quicquam tali tempore potius faciendum fuisse. addis etiam (quod etsi mihi leuius est quam tuum iudicium, tamen non est leue) ceteris quoque, id est qui pondus habeant, factum nostrum probari. id si ita putarem, leuius dolerem. 'crede' inquis 'mihi'. credo equidem, sed scio quam cupias minui dolorem meum. me discessisse ab armis numquam paenituit; tanta erat in illis crudelitas, tanta cum barbaris gentibus coniunctio, ut non nominatim sed generatim proscriptio esset informata, ut iam omnium iudicio constitutum esset omnium uestrum bona praedam esse illius uictoriae. 'uestrum' plane dico; numquam enim de te ipso nisi crudelissime cogitatum est. qua re uoluntatis me meae numquam paenitebit, consili paenitet. in oppido aliquo mallem resedisse  quoad accerserer. minus sermonis subissem, minus accepissem doloris, ipsum hoc me non angeret: Brundisi iacere in omnis partis est molestum; propius accedere, ut suades, quo modo sine lictoribus quos populus dedit possum? qui mihi incolumi adimi non possunt. quos ego †non paulisper† cum bacillis in turbam conieci ad oppidum accedens, ne quis impetus militum fieret. reliquo tempore me domo tenui.  Ad &lt;Balbum haec scripsi et ad&gt; Oppium; et quoniam iis placeret me propius accedere, ut hac de re considerarent. credo fore auctores. sic enim recipiunt, Caesari non modo de conseruanda sed etiam de augenda mea dignitate curae fore, meque hortantur ut magno animo sim, ut omnia summa sperem. ea spondent, confirmant. quae quidem mihi exploratiora essent si remansissem. sed ingero praeterita. uide, quaeso, igitur ea quae restant et explora cum istis et, si putabis opus esse et si istis placebit, quo magis factum nostrum Caesar probet quasi de suorum sententia factum, adhibeantur Trebonius, Pansa, si qui alii, scribantque ad Caesarem me quicquid fecerim de sua sententia fecisse.  Tulliae meae morbus et imbecillitas corporis me exanimat. quam tibi intellego magnae curae esse, quod est mihi gratissimum.  De Pompei exitu mihi dubium numquam fuit. tanta enim desperatio rerum eius omnium regum et populorum animos occuparat ut quocumque uenisset hoc putarem futurum. non possum eius casum non dolere; hominem enim integrum et castum et grauem cognoui. de Fannio consoler te? perniciosa  loquebatur de mansione tua. L. uero Lentulus Hortensi domum sibi et Caesaris hortos et Baias desponderat. omnino haec eodem modo ex hac parte fiunt, nisi quod illud erat infinitum. omnes enim qui in Italia manserant hostium numero habebantur. sed uelim haec aliquando solutiore animo.  Quintum fratrem audio profectum in Asiam ut deprecaretur. de filio nihil audiui; sed quaere ex Diochare, Caesaris liberto, quem ego non uidi, qui istas Alexandria litteras attulit. is dicitur uidisse Quintum [an] euntem an iam in Asia. tuas litteras prout res postulat exspecto, quas uelim cures quam primum ad me perferendas.  iiii  Kal. Dec.</paragraph></page><page id="235"><paragraph>xiu Kal .  Ian .   48   ( § 8) CICERO ATTICO SAL. Gratae tuae mihi litterae sunt, quibus accurate perscripsisti omnia quae ad me pertinere arbitratus es. ita faciam igitur ut scribis istis placere, isdem istis lictoribus me uti, quod concessum Sestio sit; cui non puto suos esse concessos sed ab ipso datos. audio enim eum ea senatus consulta improbare quae post discessum tribunorum facta sunt. qua re poterit, si uolet sibi constare, nostros lictores comprobare.  Quamquam quid ego de lictoribus, qui paene ex Italia decedere sim iussus? nam ad me misit Antonius exemplum Caesaris ad se litterarum in quibus erat se audisse Catonem et L. Metellum in Italiam uenisse Romae ut essent palam. id sibi non placere ne qui motus ex eo fierent; prohiberique omnis  Italia nisi quorum ipse causam cognouisset; deque eo uehementius erat scriptum. itaque Antonius petebat a me per litteras ut sibi ignoscerem: facere se non posse quin iis litteris pareret. tum ad eum misi L. Lamiam qui demonstraret illum Dolabellae dixisse ut ad me scriberet ut in Italiam quam primum uenirem; eius me litteris uenisse. tum ille edixit ita ut me exciperet et Laelium nominatim. quod sane nollem; poterat enim sine nomine res ipsa excipi.  O multas et grauis offensiones! quas quidem tu das operam ut lenias, nec tamen nihil proficis; quin hoc ipso minuis dolorem meum quod ut minuas tam ualde laboras, idque uelim ne grauere quam saepissime facere. maxime autem adsequere quod uis, si me adduxeris ut existimem me bonorum iudicium non funditus perdidisse. quamquam quid tu in eo potes? nihil scilicet. sed si quid res dabit tibi facultatis, id me maxime consolari poterit; quod nunc quidem uideo non esse, sed si quid ex euentis, ut hoc nunc accidit: dicebar debuisse cum Pompeio proficisci; exitus illius minuit eius offici praetermissi reprehensionem. sed ex omnibus nihil †malim tamen† desideratur quod in Africam non ierim. iudicio hoc sum usus, non esse barbaris auxiliis fallacissimae gentis rem publicam defendendam, praesertim contra exercitum saepe uictorem. non probant fortasse; multos enim uiros bonos in Africam uenisse audio et scio fuisse antea. ualde hoc loco urgeor. hic quoque opus est casu, &lt;ut&gt; aliqui sint ex eis, aut, si potest, omnes, qui salutem anteponant. nam si perseuerant et obtinent, quid nobis futurum sit uides.  dices: 'quid illis, si uicti erunt?' honestior est plaga. haec me excruciant. Sulpici autem consilium non scripsisti cur meo non anteponeres. quod etsi non tam gloriosum est quam Catonis, tamen et periculo uacuum est et dolore. extremum est eorum qui in Achaia sunt. ii tamen ipsi se hoc melius habent quam nos quod et multi sunt uno in loco et, cum &lt;in&gt; Italiam uenerint, domum statim uenerint. haec tu perge, ut facis, mitigare et probare quam plurimis.  Quod te excusas, ego uero et tuas causas nosco et mea interesse puto te istic esse, uel ut cum iis quibus oportebit agas quae erunt agenda de nobis, ut ea quae egisti. in primisque hoc uelim animaduertas: multos esse arbitror qui ad Caesarem detulerint delaturiue sint me aut paenitere consili mei aut non probare quae fiant. quorum etsi utrumque uerum est, tamen ab illis dicitur animo a me alienato, non quo ita esse perspexerint. sed totum &lt;in eo est positum&gt; ut hoc Balbus sustineat et Oppius et eorum crebris litteris illius uoluntas erga me confirmetur; et hoc plane ut fiat diligentiam adhibebis. alterum est cur te nolim discedere quod scribis te flagitari. o rem miseram! quid scribam aut quid uelim? breue faciam; lacrimae enim se subito profuderunt. tibi permitto, tu consule; tantum uide ne hoc tempore isti obesse aliquid possit. ignosce, obsecro te. non possum prae fletu et dolore diutius in hoc loco commorari. tantum dicam, nihil mihi gratius esse quam quod eam diligis.  Quod litteras quibus putas opus esse curas dandas facis commode. Quintum filium uidi qui Sami uidisset, patrem Sicyone: quorum deprecatio est facilis. utinam illi qui prius  illum uiderint me apud eum uelint adiutum tantum quantum ego illos uellem si quid possem!  Quod rogas ut in bonam partem accipiam si qua sint in tuis litteris quae me mordeant, ego uero in optimam, teque rogo ut aperte, quem ad modum facis, scribas ad me omnia idque facias quam saepissime. uale.  xiiii  Kal. Ian.</paragraph></page><page id="236"><paragraph>uiii Kal .  Ian .   48(?) CICERO ATTICO SAL. Quantis curis conficiar etsi profecto uides, tamen cognosces ex Lepta et Trebatio. maximas poenas pendo temeritatis meae, quam tu prudentiam mihi uideri uis; neque te deterreo quo minus id disputes scribasque ad me quam saepissime. non nihil enim me leuant tuae litterae hoc tempore. per eos qui nostra causa uolunt ualentque apud illum diligentissime contendas opus est, per Balbum et Oppium maxime, ut de me scribant quam diligentissime. oppugnamur enim, ut audio, et a praesentibus quibusdam et per litteras. iis ita est occurrendum ut rei magnitudo postulat. †Furnius† est illic, mihi inimicissimus. Quintus misit filium non solum sui deprecatorem sed etiam accusatorem mei. dictitat se a me apud Caesarem oppugnari, quod refellit Caesar ipse omnesque eius amici. neque uero desistit, ubicumque est, omnia in me maledicta conferre. nihil mihi umquam tam incredibile accidit, nihil in his malis tam acerbum. qui ex ipso audissent, cum Sicyone palam multis audientibus loqueretur nefaria quaedam, ad me pertulerunt. nosti genus, etiam expertus es fortasse. in me id est omne con uersum. sed augeo commemorando dolorem et facio etiam tibi. qua re ad illud redeo: cura ut huius rei causa dedita opera mittat aliquem Balbus. ad quos uidebitur uelim cures litteras meo nomine. uale. † xui † Kal. Ian.</paragraph></page><page id="237"><paragraph>iii Non .  Ian .   47   ( § 3) CICERO ATTICO SAL. Ego uero et incaute, ut scribis, et celerius quam oportuit feci nec in ulla sum spe, quippe qui exceptionibus edictorum retinear. quae si non essent sedulitate effectae et †beniuolentia tua†, liceret mihi abire in solitudines aliquas. nunc ne id quidem licet. quid autem me iuuat quod ante initum tribunatum ueni, si ipsum quod ueni nil iuuat? iam quid sperem ab eo qui mihi amicus numquam fuit, cum iam lege etiam sim confectus et oppressus? cottidie iam Balbi ad me litterae languidiores multaeque multorum ad illum fortasse contra me. meo uitio pereo; nihil mihi mali casus attulit, omnia culpa contracta sunt. ego enim cum genus belli uiderem, imparata et infirma omnia contra paratissimos, statueram quid facerem ceperamque consilium non tam forte quam mihi praeter ceteros concedendum. cessi meis uel potius parui; ex quibus unus qua mente fuerit, is quem tu mihi commendas, cognosces ex ipsius litteris quas ad te et ad alios misit. quas ego numquam aperuissem nisi res acta sic esset. delatus est ad me fasciculus. solui, si  quid ad me esset litterarum. nihil erat; epistula Vatinio et Ligurio altera. iussi ad eos deferri. illi ad me statim ardentes dolore uenerunt scelus hominis clamantes; epistulas mihi legerunt plenas omnium in me probrorum. hic Ligurius furere: se enim scire summo illum in odio fuisse Caesari; illum tamen non modo fauisse sed etiam tantam illi pecuniam dedisse honoris mei causa. hoc ego dolore accepto uolui scire quid scripsisset ad ceteros; ipsi enim illi putaui perniciosum fore si eius hoc tantum scelus percrebruisset. cognoui eiusdem generis. ad te misi: quas si putabis illi ipsi utile esse reddi, reddes. nil me laedet. nam quod resignatae sunt, habet, opinor, eius signum Pomponia. hac ille acerbitate initio nauigationis cum usus esset, tanto me dolore adfecit ut postea iacuerim; neque nunc tam pro se quam contra me laborare dicitur.  Ita omnibus rebus urgeor; quas sustinere uix possum uel plane nullo modo possum. quibus in miseriis una est pro omnibus quod istam miseram patre, patrimonio, fortuna omni spoliatam relinquam. qua re te, ut polliceris, uidere plane uelim. alium enim cui illam commendem habeo neminem, quoniam matri quoque eadem intellexi esse parata quae mihi. sed si me non offendes, satis tamen habeto commendatam patruumque in eam quantum poteris mitigato.  Haec ad te die natali meo scripsi; quo utinam susceptus non essem, aut ne quid ex eadem matre postea natum esset! plura scribere fletu prohibeor. </paragraph></page><page id="238"><paragraph>xii Kal .  Febr .   47   ( § 2) CICERO ATTICO SAL. Ad meas incredibilis aegritudines aliquid noui accedit ex iis quae de Quintis ad me adferuntur. P. Terentius, meus necessarius, operas in portu et scriptura Asiae pro magistro dedit. is Quintum filium Ephesi uidit  ui  Id. Dec. eumque studiose propter amicitiam nostram inuitauit; cumque ex eo de me percontaretur, eum sibi ita dixisse narrabat, se mihi esse inimicissimum, uolumenque sibi ostendisse orationis quam apud Caesarem contra me esset habiturus. multa &lt;a&gt; se dicta contra eius amentiam. multa postea Patris [eius] simili scelere secum Quintum patrem locutum; cuius furorem ex iis epistulis quas ad te misi perspicere potuisti. haec tibi dolori esse certo scio; me quidem excruciant, et eo magis quod mihi cum illis ne querendi quidem locum futurum puto.  De Africanis rebus longe alia nobis ac tu scripseras nuntiantur. nihil enim firmius esse dicunt, nihil paratius. accedit Hispania et alienata Italia, legionum nec uis eadem nec uoluntas, urbanae res perditae. quid est ubi acquiescam, nisi quam diu tuas litteras lego? quae essent profecto crebriores, si quid haberes quo putares meam molestiam minui posse. sed tamen te rogo ut ne intermittas scribere ad me quicquid erit eosque qui mihi tam crudeliter inimici sunt, si odisse non potes, accuses tamen, non ut aliquid proficias sed ut tibi me carum esse sentiant. plura ad te scribam, si mihi ad eas litteras quas proxime ad te dedi rescripseris. uale.  xii  Kal. Febr. </paragraph></page><page id="239"><paragraph>uiii Id .  Mart .   47   ( § 2) CICERO ATTICO SAL. Confectus iam cruciatu maximorum dolorum ne si sit quidem quod ad te debeam scribere facile id exsequi possim, hoc minus quod res nulla est quae scribenda sit, cum praesertim ne spes quidem ulla ostendatur fore melius. ita iam ne tuas quidem litteras exspecto, quamquam semper aliquid adferunt quod uelim. qua re tu quidem scribito, cum erit cui des. ego tuis proximis, quas tamen iam pridem accepi, nihil habeo quod rescribam. longo enim interuallo uideo mutata esse omnia; illa esse firma quae debeant, nos stultitiae nostrae grauissimas poenas pendere.  P. Sallustio curanda sunt HS  xxx , quae accepi a Cn. Sallustio. uelim uideas ut sine mora curentur. de ea re scripsi ad Terentiam. atque hoc ipsum iam prope consumptum est. qua re id quoque uelim cum illa uideas, ut sit qui utamur. hic fortasse potero sumere si sciam istic paratum fore; sed prius quam id scirem nihil sum ausus sumere. qui sit omnium rerum status noster uides. nihil est mali quod non et sustineam et exspectem. quarum rerum eo grauior est dolor quo culpa maior. ille in Achaia non cessat de nobis detrahere. nihil uidelicet tuae litterae profecerunt. uale.  uiii  Id. Mart. </paragraph></page><page id="240"><paragraph>uiii Id .  Mart .   47   ( § 4) CICERO ATTICO SAL. Cephalio mihi a te litteras reddidit a. d.  uiii  Id. Mart. uespere. eo autem die mane tabellarios miseram, quibus ad te dederam litteras. tuis tamen lectis litteris putaui aliquid rescribendum esse, ea re maxime quod ostendis te pendere animi quamnam rationem sim Caesari adlaturus profectionis meae tum cum ex Italia discesserim. nihil opus est mihi noua ratione. saepe enim ad eum scripsi multisque mandaui me non potuisse, cum cupissem, sermones hominum sustinere, multaque in eam sententiam. nihil enim erat quod minus eum uellem existimare quam me tanta de re non meo consilio usum esse. posteaque, cum mihi litterae a Balbo Cornelio minore missae essent, illum existimare Quintum fratrem lituum meae profectionis fuisse (ita enim scripsit), qui nondum cognossem quae de me Quintus scripsisset ad multos, etsi multa praesens in praesentem acerbe dixerat et fecerat, tamen nilo minus his uerbis ad Caesarem scripsi:  'De Quinto fratre meo non minus laboro quam de me ipso, sed eum tibi commendare hoc meo tempore non audeo. illud dumtaxat tamen audebo petere abs te, quod te oro, ne quid existimes ab illo factum esse quo minus mea in te officia constarent minusue te diligerem, potiusque semper illum auctorem nostrae coniunctionis fuisse meique itineris comitem, non ducem. qua re ceteris in rebus tantum ei tribues quantum humanitas tua amicitiaque uestra postulat. ego ei ne quid apud te obsim, id te uehementer etiam atque etiam rogo.'   Qua re si quis congressus fuerit mihi cum Caesare, etsi non dubito quin is lenis in illum futurus sit idque iam declarauerit, ego tamen is ero qui semper fui. sed, ut uideo, multo magis est nobis laborandum de Africa; quam quidem tu scribis confirmari cottidie magis ad condicionis spem quam uictoriae. quod utinam ita esset! sed longe aliter esse intellego teque ipsum ita existimare arbitror, aliter autem scribere non fallendi sed confirmandi mei causa, praesertim cum adiungatur ad Africam etiam Hispania.  Quod me admones ut scribam ad Antonium et ad ceteros, si quid uidebitur tibi opus esse, uelim facias id quod saepe fecisti. nihil enim mihi uenit in mentem quod scribendum putem. quod me audis fractiorem esse animo, quid putas cum uideas accessisse ad superiores aegritudines praeclaras generi actiones? tu tamen uelim ne intermittas, quod eius facere poteris, scribere ad me, etiam si rem de qua scribas non habebis. semper enim adferunt aliquid mihi tuae litterae.  Galeonis hereditatem creui. puto enim cretionem simplicem fuisse, quoniam ad me nulla missa est.  uiii  Id. Mart.</paragraph></page><page id="241"><paragraph>med .  Mart .   47(?) CICERO ATTICO SAL. A Murenae liberto nihil adhuc acceperam litterarum. P. Siser reddiderat eas quibus rescribo. de Serui patris litteris quod scribis, itemque in Syriam uenisse quod ais esse qui nuntient, ne id quidem uerum est. quod certiorem te uis fieri quo quisque in me animo sit aut fuerit eorum qui huc uenerunt, neminem alieno intellexi. sed quantum id mea intersit existimare te posse certo scio. mihi cum omnia sint intolerabilia ad  dolorem, tum maxime quod in eam causam uenisse me uideo ut sola utilia mihi esse uideantur quae semper nolui.  P. Lentulum patrem Rhodi esse aiunt, Alexandriae filium, Rhodoque Alexandriam C. Cassium profectum esse constat.  Quintus mihi per litteras satis facit multo asperioribus uerbis quam cum grauissime accusabat. ait enim se ex litteris tuis intellegere tibi non placere quod ad multos de me asperius scripserit, itaque se paenitere quod animum tuum offenderit; sed se iure fecisse. deinde perscribit spurcissime quas ob causas fecerit. sed neque hoc tempore nec antea patefecisset odium suum in me, nisi omnibus rebus me esse oppressum uideret. atque utinam uel nocturnis, quem ad modum tu scripseras, itineribus propius te accessissem! nunc nec ubi nec quando te sim uisurus possum suspicari.  De coheredibus Fufidianis, nihil fuit quod ad me scriberes; nam et aequum postulant et quicquid egisses recte esse actum putarem.  De fundo Frusinati redimendo iam pridem intellexisti uoluntatem meam. etsi tum meliore loco res erant nostrae neque tam mihi desperatum iri uidebantur, tamen in eadem sum uoluntate. id quem ad modum fiat tu uidebis. et uelim, quod poteris, consideres ut sit unde nobis suppeditentur sumptus necessarii. si quas habuimus facultates, eas Pompeio tum cum id uidebamur sapienter facere detulimus. itaque tum et a tuo uilico sumpsimus et aliunde mutuati sumus cum Quintus queritur per litteras sibi nos nihil dedisse, qui neque ab illo rogati sumus neque ipsi eam pecuniam aspeximus. sed uelim uideas quid sit quod confici possit quidque mihi de omnibus des consili; et causam nosti.   Plura ne scribam dolore impedior. si quid erit quod ad quos scribendum meo nomine putes, uelim, ut soles, facias, quotiensque habebis cui des ad me litteras nolim praetermittas. uale.</paragraph></page><page id="242"><paragraph>Apr .   47 CICERO ATTICO SAL. Non me offendit ueritas litterarum tuarum quod me cum communibus tum praecipuis malis oppressum ne incipis quidem, ut solebas, consolari faterisque id fieri iam non posse. nec enim ea sunt quae erant antea cum, ut nihil aliud, comites me et socios habere putabam. omnes enim Achaici deprecatores itemque in Asia quibus non erat ignotum, etiam quibus erat, in Africam dicuntur nauigaturi. ita praeter Laelium neminem habeo culpae socium; qui tamen hoc meliore in causa est quod iam est receptus.  De me autem non dubito quin ad Balbum et ad Oppium scripserit; a quibus, si quid esset laetius, certior factus essem, tecum etiam essent locuti. quibuscum tu de hoc ipso colloquare uelim et ad me quid tibi responderint scribas, non &lt;quod&gt; ab isto salus data quicquam habitura sit firmitudinis, sed tamen aliquid consuli et prospici poterit. etsi omnium conspectum horreo, praesertim hoc genero, tamen in tantis malis quid aliud uelim non reperio. Quintus pergit, ut ad me et Pansa scripsit et Hirtius, isque item Africam petere cum ceteris dicitur.  Ad Minucium Tarentum scribam et tuas litteras mittam;  ad te scribam [nam] quid egerim. HS  xxx  potuisse mirarer, nisi multa de Fufidianis praediis. ad * * * uideo et tamen exspecto; quem uidere, si ullo modo potest (&lt;poscit&gt; enim res), peruelim. iam extremum concluditur; quod ibi facile est quale sit, hic grauius existimare. uale.</paragraph></page><page id="243"><paragraph>prid .  Id .  Mai .   47   ( § 4) CICERO ATTICO SAL. Quoniam iustas causas adfers cur te hoc tempore uidere non possim, &lt;uide,&gt; quaeso, quid sit mihi faciendum. ille enim ita uidetur Alexandria teneri ut eum scribere etiam pudeat de illis rebus, hi autem ex Africa iam adfuturi uidentur, Achaici, item ex Asia redituri ad eos aut libero aliquo loco commoraturi. quid mihi igitur putas agendum? uideo difficile esse consilium. sum enim solus aut cum altero cui neque ad illos reditus sit neque ab his ipsis quicquam ad spem ostendatur. sed tamen scire uelim quid censeas; idque erat cum aliis cur te, si fieri posset, cuperem uidere.  Minucium  xii  sola curasse scripsi ad te antea. quod superest uelim uideas ut curetur. Quintus non modo non cum magna prece ad me sed acerbissime scripsit, filius uero mirifico odio. nihil fingi potest mali quo non urgear. omnia tamen sunt faciliora quam peccati dolor, qui et maximus est et aeternus. cuius peccati si socios essem habiturus ego quos putaui, tamen esset ea consolatio tenuis. sed habet aliorum omnium ratio  exitum, mea nullum. alii capti, alii interclusi non ueniunt in dubium de uoluntate, eo minus scilicet cum se expedierint et una esse coeperint. ii autem ipsi qui sua uoluntate ad Fufium uenerunt nihil possunt nisi timidi existimari. multi autem sunt qui, quocumque [sunt] modo ad illos se recipere uolent, recipientur. quo minus debes mirari non posse me tanto dolori resistere. solius enim meum peccatum corrigi non potest et fortasse Laeli. sed quid me id leuat? nam C. quidem Cassium aiunt consilium Alexandriam eundi mutauisse.  Haec ad te scribo non ut queas tu demere sollicitudinem sed ut cognoscam ecquid tu ad ea adferas quae me conficiunt; ad quae gener accedit et cetera quae fletu reprimor ne scribam. quin etiam Aesopi filius me excruciat. prorsus nihil abest quin sim miserrimus. sed ad primum reuertor, quid putes faciendum, occultene aliquo propius ueniendum an mare transeundum. nam hic maneri diutius non potest.  De Fufidianis, qua re nihil potuit confici? genus enim condicionis eius modi fuit in quo non solet esse controuersia, cum ea pars quae uidetur esse minor licitatione expleri posset. hoc ego non sine causa quaero. suspicor enim coheredes dubiam nostram causam putare et eo rem in integro esse malle. uale. prid. Id. Mai. </paragraph></page><page id="244"><paragraph>iii Non .  Iun .   47   ( § 5) CICERO ATTICO SAL. Non meo uitio fit hoc quidem tempore (ante enim est peccatum) ut me ista epistula nihil consoletur. nam et exigue scripta est et suspiciones magnas habet non esse ab illo; quas animaduertisse te existimo. de obuiam itione ita faciam ut suades. neque enim ulla de aduentu eius opinio est neque si qui ex Asia ueniunt quicquam auditum esse dicunt de pace; cuius ego spe in hanc fraudem incidi. nihil uideo quod sperandum putem, nunc praesertim cum ea plaga in Asia sit accepta, &lt;alia&gt; in Illyrico, in Cassiano negotio, in ipsa Alexandria, in urbe, &lt;in&gt; Italia. ego uero, etiam si rediturus ille est qui adhuc bellum gerere dicitur, tamen ante reditum eius negotium confectum iri puto.  Quod autem scribis quandam laetitiam bonorum esse commotam ut sit auditum de litteris, tu quidem nihil praetermittis in quo putes aliquid solaci esse, sed ego non adducor quemquam bonum ullam salutem putare mihi tanti fuisse ut eam peterem ab illo, et eo minus quod huius consili iam ne socium quidem habeo quemquam. qui in Asia sunt rerum exitum exspectant, Achaici etiam Fufio spem deprecationis adferunt. horum et timor idem fuit primo qui meus et constitutum; mora Alexandrina causam illorum correxit, meam euertit. quam ob rem idem a te nunc peto quod superioribus litteris, ut, si quid in perditis rebus dispiceres quod mihi putares faciendum, me moneres. si recipior ab his, quod uides non fieri, tamen quoad bellum erit quid agam aut ubi sim non reperio; sin  iactor, eo minus. itaque tuas litteras exspecto, easque ut ad me sine dubitatione scribas rogo.  Quod suades ut ad Quintum scribam de his litteris, facerem, si me quicquam istae litterae delectarent. etsi quidam scripsit ad me his uerbis: 'ego, ut in his malis, Patris sum non inuitus; essem libentius si frater tuus ea de te loqueretur quae ego audire uellem.' quod ais illum ad te scribere me sibi nullas litteras remittere, semel ab ipso accepi; ad eas Cephalioni dedi, qui multos mensis tempestatibus retentus est. quintum filium ad me acerbissime scripsisse iam ante ad te scripsi.  Extremum est quod te orem, si putas rectum esse et a te suscipi posse, cum Camillo communices ut Terentiam moneatis de testamento. tempora monent ut uideat ut satis faciat quibus debeat. auditum ex Philotimo est eam scelerate quaedam facere. credibile uix est, sed certe, si quid est quod fieri possit, prouidendum est. de omnibus rebus uelim ad me scribas et maxime quid sentias de ea in qua tuo consilio egeo, etiam si nihil excogitas. id enim mihi erit pro desperato.  iii  Non. Iun.</paragraph></page><page id="245"><paragraph>prid .  Id .  aut Id .  Iun .   47 CICERO ATTICO SAL. Properantibus tabellariis alienis hanc epistulam dedi. eo breuior est, et quod eram missurus nostros. Tullia mea uenit ad me prid. Id. Iun. deque tua erga se obseruantia beneuolentiaque mihi plurima exposuit litterasque reddidit trinas. ego autem ex  ipsius uirtute, humanitate, pietate non modo eam uoluptatem non cepi quam capere ex singulari filia debui sed etiam incredibili sum dolore adfectus tale ingenium in tam misera fortuna uersari idque accidere nullo ipsius delicto, summa culpa mea. itaque a te neque consolationem iam, qua cupere te uti uideo, nec consilium, quod capi nullum potest, exspecto teque omnia cum superioribus saepe litteris tum proximis temptasse intellego.</paragraph></page><page id="246"><paragraph>xuii Kal .  Quint .   47   ( § 3) &lt;CICERO ATTICO SAL.&gt; Ego cum Sallustio Ciceronem ad Caesarem mittere cogitabam; Tulliam autem non uidebam esse causam cur diutius mecum tanto in communi maerore retinerem. itaque matri eam, cum primum per ipsam liceret, e&lt;r&gt;am remissurus. †pro ea quem ad modum consolandis scripsisti† putato ea me scripsisse quae tu ipse intellegis responderi potuisse.  Quod Oppium tecum scribis locutum, non abhorret a mea suspicione eius oratio. sed non dubito quin istis persuaderi nullo modo possit ea quae faciant mihi probari posse, quoquo modo loquar. ego tamen utar moderatione qua potero; quamquam quid mea intersit ut eorum odium subeam non intellego.  Te iusta causa impediri quo minus ad nos uenias uideo, idque mihi ualde molestum est. illum ab Alexandria discessisse nemo nuntiat constatque ne profectum quidem illim quemquam post Id. Mart. nec post Id. Dec. ab illo datas ullas litteras. ex quo intellegis illud de litteris a. d.  u  Id. Febr. datis, quod inane esset  etiam si uerum esset, non uerum esse. L. Terentium discessisse ex Africa scimus Paestumque uenisse. quid is adferat aut quo modo exierit aut quid in Africa fiat scire uelim. dicitur enim per Nasidium emissus esse. id quale sit uelim, si inueneris, ad me scribas. de HS  x , ut scribis, faciam. uale.  xuii [ i ] Kal. Quint.</paragraph></page><page id="247"><paragraph>xii Kal .  Quint .   47   ( § 2) CICERO ATTICO SAL. De illius Alexandria discessu nihil adhuc rumoris, contraque opinio ualde esse impeditum. itaque nec mitto, ut constitueram, Ciceronem et te rogo ut me hinc expedias. quoduis enim supplicium leuius est hac permansione. hac de re et ad Antonium scripsi et ad Balbum et ad Oppium. siue enim bellum in Italia futurum est siue classibus utentur, hic esse me minime conuenit; quorum fortasse utrumque erit, alterum certe. intellexi omnino ex Oppi sermone quem tu mihi scripsisti quae istorum ira esset, sed ut eam flectas te rogo. nihil omnino iam exspecto nisi miserum, sed hoc perditius in quo nunc sum fieri nihil potest. qua re et cum Antonio loquare uelim et cum istis et rem, &lt;ut&gt; poteris, expedias et mihi quam primum de omnibus rebus rescribas. uale.  xii  Kal. Quint. </paragraph></page><page id="248"><paragraph>xi Kal .  Sext .   47   ( § 2) CICERO ATTICO SAL. Cum tuis dare possem litteras non praetermisi, etsi quid scriberem non habebam. tu ad nos et rarius scribis quam solebas et breuius, credo quia nihil habes quod me putes libenter legere aut audire posse. uerum tamen uelim &lt;quic&gt;quid erit, qualecumque erit, scribas. est autem unum quod mihi sit optandum si quid agi de pace possit; quod nulla equidem habeo in spe, sed quia tu leuiter interdum significas, cogis me sperare quod optandum uix est.  Philotimus dicitur Id. Sext. nihil habeo de illo amplius. tu uelim ad ea mihi rescribas quae ad te antea scripsi. mihi tantum temporis satis est dum, ut in pessimis rebus, aliquid caueam, qui nihil umquam caui. uale.  xi  Kal. Sext. </paragraph></page><page id="249"><paragraph>xui Kal .  Sept .   47   ( § 2) CICERO ATTICO SAL. xuii  Kal. Sept. uenerat die  xxuiii  Seleucia Pieria C. Treboni libertus qui se Antiochiae diceret apud Caesarem uidisse Quintum filium cum Hirtio; eos de Quinto quae uoluissent  impetrasse nullo quidem negotio. quod ego magis gauderem si ista nobis impetrata quicquam ad spem explorati haberent. sed et alia timenda sunt ab aliisque et ab hoc ipso quae dantur, ut a domino, rursus in eiusdem sunt potestate.  Etiam Sallustio ignouit. omnino dicitur nemini negare; quod ipsum est suspectum, notionem eius differri. M. Gallius Q. f. mancipia Sallustio reddidit. is uenit ut legiones in Siciliam traduceret. eo protinus iturum Caesarem Patris. quod si faciet, ego, quod ante mallem, aliquo propius accedam. tuas litteras ad eas quibus a te proxime consilium petiui uehementer exspecto. uale.  xui  Kal. Sept.</paragraph></page><page id="250"><paragraph>ui Kal .  Sept .   47   ( § 1) CICERO ATTICO SAL. Accepi  ui  Kal. Sept. litteras a te datas  xii  Kal. doloremque quem ex Quinti scelere iam pridem acceptum iam abieceram, lecta eius epistula grauissimum cepi. tu etsi non potuisti ullo modo facere ut mihi illam epistulam non mitteres, tamen mallem non esse missam. ad ea autem quae scribis de testamento, uidebis quid et quo modo. de nummis, et illa sic scripsit ut ego ad te antea, et nos, si quid opus erit, utemur ex eo de quo scribis.  Ille ad Kal. Sept. Athenis non uidetur fore. multa eum in Asia dicuntur morari, maxime Pharnaces. legio  xii , ad quam primam Sulla uenit, lapidibus egisse hominem dicitur. nullam putant se commoturam. illum arbitrabantur protinus Patris in Siciliam. sed si hoc ita est, huc ueniat necesse est. ac mallem  illud; aliquo enim modo hinc euasissem. nunc metuo ne sit exspectandum et cum reliquis etiam loci grauitas huic miserrimae perferenda.  Quod me mones ut ea quae &lt;agam&gt; ad tempus accommodem, facerem, si res pateretur et si ullo modo fieri posset. sed in tantis nostris peccatis tantisque nostrorum iniuriis nihil est quod aut facere dignum nobis aut simulare possim. Sullana confers; in quibus omnia genere ipso praeclarissima fuerunt, moderatione paulo minus temperata. haec autem eius modi sunt ut obliuiscar &lt;mei&gt; multoque malim quod omnibus sit melius &lt;quam quod iis ad&gt; quorum utilitatem meam iunxi. tu ad me tamen uelim quam saepissime scribas, eoque magis quod praeterea nemo scribit; ac si omnes, tuas tamen maxime exspectarem. quod scribis illum per me Quinto fore placatiorem, scripsi ad te antea eum statim Quinto filio omnia tribuisse, nostri nullam mentionem. uale.</paragraph></page><page id="251"><paragraph>Kal .  Sept .   47(?) CICERO ATTICO SAL. Diligenter mihi fasciculum reddidit Balbi tabellarius. accepi enim a te litteras quibus uideris uereri ut epistulas illas acceperim. quas quidem uellem mihi numquam redditas; auxerunt enim mihi dolorem &lt;nec&gt;, si in aliquem incidissent, quicquam noui attulissent. quid enim tam peruulgatum quam illius in me odium et genus hoc litterarum? †quod† ne Caesar quidem ad  istos uidetur misisse quasi quo illius improbitate offenderetur, sed, credo, uti notiora nostra mala essent. nam quod te uereri scribis ne illi obsint eique rei &lt;me uis&gt; mederi, ne &lt;ro&gt;gari quidem se passus est de illo. quod quidem mihi molestum non est; illud molestius, istas impetrationes nostras nihil ualere.  Sulla, ut opinor, cras erit hic cum Messalla. currunt ad illum pulsi a militibus, qui se negant usquam, nisi acceperint. ergo ille huc ueniet, quod non putabant, tarde quidem. itinera enim ita facit ut multos dies in oppidum ponat. Pharnaces autem, quoquo modo aget, adferet moram. quid mihi igitur censes? iam enim corpore uix sustineo grauitatem huius caeli, quae mihi laborem adfert in dolore. an his illuc euntibus mandem ut me excusent, ipse accedam propius? quaeso, attende et me, quod adhuc saepe rogatus non fecisti, consilio iuua. scio rem difficilem esse, sed ut &lt;in&gt; malis etiam illud mea magni interest te ut uideam. profecto aliquid profecero, si id acciderit. de testamento, ut scribis, animaduertes.</paragraph></page><page id="252"><paragraph>uii Id .  Quint .   47 CICERO ATTICO SAL. Quod ad te scripseram ut cum Camillo communicares, de eo Camillus mihi scripsit &lt;te&gt; secum locutum. tuas litteras exspectabam; nisi illud quidem mutari, si aliter est et oportet, non uideo posse. sed cum ab illo accepissem litteras, desideraui tuas (etsi putabam te certiorem factum non esse), modo ualeres; scripseras enim te quodam ualetudinis genere temptari.  Agusius quidam Rhodo uenerat  uiii  Id. Quint. is nuntiabat Quintum filium ad Caesarem profectum  iiii  Kal. Iun., Philotimum Rhodum pridie eum diem uenisse, habere ad me litteras. ipsum Agusium audies. sed tardius iter faciebat. eo feci ut [eo] celeriter eunti darem. quid sit in his litteris nescio, sed mihi ualde Quintus frater gratulatur. equidem in meo tanto peccato nihil ne cogitatione quidem adsequi possum quod mihi tolerabile possit esse.  Te oro ut de hac misera cogites, et illud de quo ad te proxime scripsi, ut aliquid conficiatur ad inopiam propulsandam, et etiam de ipso testamento. illud quoque uellem antea, sed omnia timuimus. melius quidem in pessimis nihil fuit discidio. aliquid fecissemus ut uiri, uel tabularum nouarum nomine uel  nocturnarum expugnationum uel Metellae uel omnium malorum; nec res perisset et uideremur aliquid doloris uirilis habuisse. memini omnino tuas litteras, sed et tempus illud; etsi quiduis praestitit. nunc quidem ipse uidetur denuntiare; audimus enim de statua Clodi. generumne nostrum potissimum uel hoc uel tabulas nouas? placet mihi igitur (et idem tibi) nuntium remitti. petet fortasse tertiam pensionem. considera igitur tumne cum ab ipso nascetur an prius. ego, si ullo modo potuero, uel nocturnis itineribus experiar ut te uideam. tu et haec et si quid erit quod intersit me scire scribas uelim. uale.</paragraph></page><page id="253"><paragraph>uiii Id .  Sext .   47   ( § 5) CICERO ATTICO SAL. Quae[dam] ad me et, quae etiam ad me uis, ad Tulliam de me scripsisti, ea sentio esse uera. eo sum miserior, etsi nihil uidebatur addi posse, quod mihi non modo irasci grauissima iniuria accepta sed ne dolere quidem impune licet. qua re istuc feramus. quod cum tulerimus, tamen eadem erunt perpetienda quae tu ne accidant ut caueamus mones. ea enim est a nobis contracta culpa ut omni statu omnique populo eundem exitum habitura uideatur.  Sed ad meam manum redeo; erunt enim haec occultius agenda. uide, quaeso, etiam nunc de testamento; quod tum factum &lt;mallem&gt; cum illa quaerere coeperat. non, credo, te commouit; neque enim rogauit, ne me quidem. sed quasi ita sit, quoniam in sermonem iam uenisti, poteris eam monere ut alicui committat cuius extra periculum huius belli fortuna sit. equidem tibi potissimum uelim, si idem illa uellet; quam quidem celo miseram me hoc timere. de illo altero, scio equidem uenire nunc nil posse, sed seponi et occultari possunt ut extra ruinam sint eam quae impendet. nam quod scribis nobis nostra et tua &lt;et&gt; Terentiae fore parata, tua credo, nostra quae poterunt esse? de Terentia autem (mitto cetera quae sunt innumerabilia), quid ad hoc addi potest? scripseras ut HS  xii  permutaret; tantum esse reliquum de argento. misit illa  cci ↄↄ mihi et adscripsit tantum esse reliquum. cum hoc  tam paruum de paruo detraxerit, perspicis quid in maxima re fecerit.  Philotimus non modo nullus uenit sed ne per litteras quidem aut per nuntium certiorem facit me quid egerit. Epheso qui ueniunt ibi se eum de suis controuersiis in ius adeuntem uidisse nuntiant; quae quidem (ita enim ueri simile est) in aduentum Caesaris fortasse reiciuntur. ita aut nihil puto eum habere quod putet ad me celerius perferendum aut &lt;ad&gt;eo me magis esse despectum ut, etiam si quid habet, id nisi omnibus suis negotiis confectis ad me referre non curet. ex quo magnum equidem capio dolorem sed non tantum quantum uideor debere. nihil enim mea minus interesse puto quam quid illinc adferatur. id quam ob rem te intellegere certo scio.  Quod me mones de uultu et oratione ad tempus accommodanda, etsi difficile est, tamen imperarem mihi, si mea quicquam interesse putarem. quod scribis &lt;te binis&gt; litteris putare Africanum negotium confici posse, uellem scriberes cur ita putares; mihi quidem nihil in mentem uenit qua re id putem fieri posse. tu tamen uelim, si quid erit quod consolationis aliquid habeat, scribas ad me; sin, ut perspicio, nihil erit, scribas id ipsum. ego ad te, si quid audiero citius, scribam. uale.  uiii Id. Sext.</paragraph></page><page id="254"><paragraph>iii Non .  Quint .   47   ( § 3) CICERO ATTICO SAL. Facile adsentior tuis litteris quibus exponis pluribus uerbis nullum &lt;esse&gt; consilium quo a te possim iuuari. consolatio certe nulla est quae leuare possit dolorem meum. nihil est enim contractum casu (nam id esset ferendum), sed omnia fecimus iis erroribus et miseriis et animi et corporis quibus proximi utinam mederi maluissent! quam ob rem, quoniam neque consili tui neque consolationis cuiusquam spes ulla mihi ostenditur, non quaeram haec a te posthac; tantum uelim ne intermittas, scribas ad me quicquid ueniet tibi in mentem cum habebis cui des et dum erit ad quem des; quod longum non erit.  Illum discessisse Alexandria rumor est non firmus ortus ex Sulpici litteris; quas cuncti postea nuntii confirmarunt. quod uerum an falsum sit, quoniam mea nihil interest, utrum malim &lt;ne&gt;scio.  Quod ad te iam pridem de testamento scripsi, apud †epistolas uelim ut possim aduersas.† ego huius miserrimae facilitate confectus conflictor. nihil umquam &lt;si&gt;mile natum puto. cui si qua re consulere aliquid possum, cupio a te admo&lt;ne&gt;ri. uideo eandem esse difficultatem †quam in consilio date† ante. tamen hoc me magis sollicitat quam omnia. in pensione secunda caeci fuimus. aliud mallem; sed praeteriit. te oro, ut in perditis rebus si quid cogi, confici potest quod sit in tuto, ex argento, &lt;ues&gt;te (quae satis multa est), supellectile, des operam. iam enim mihi uidetur adesse extremum nec ulla fore condicio  pacis eaque quae sunt etiam sine aduersario peritura. haec etiam, si uidebitur, cum Terentia loquere tu opportune. non que&lt;o&gt; omnia scribere. uale.  iii  Non. Quint.</paragraph></page><page id="255"><paragraph>uiii Kal .  Dec .   46  in Arpinati CICERO ATTICO SAL. Vndecimo die postquam a te discesseram hoc litterularum exaraui egrediens e uilla ante lucem, atque eo die cogitabam in &lt;An&gt;agnino, postero autem in Tusculano, ibi unum diem: u  Kal. igitur ad constitutum. atque utinam continuo ad complexum meae Tulliae, ad osculum Atticae possem currere! quod quidem ipsum scribe, quaeso, ad me ut, dum consisto in Tusculano, sciam quid garriat, sin rusticatur, quid scribat ad te;  eique interea aut scribes salutem aut nuntiabis itemque Piliae. et tamen etsi continuo congressuri sumus, scribes ad me si quid habebis.  Cum complicarem hanc epistulam, †noctuabundus† ad me uenit cum epistula tua tabellarius; qua lecta de Atticae febricula scilicet ualde dolui. reliqua quae exspectabam ex tuis litteris cognoui omnia; sed quod scribis 'igniculum matutinum &lt;γεροντικόν&gt;', γεροντικώτερον est memoriola uacillare. ego enim  iiii  Kal. Axio dederam, tibi  iii , Quinto quo die uenissem, id est  u  Kal. hoc igitur habebis, noui nihil. quid ergo opus erat epistula? quid cum coram sumus et garrimus quicquid in buccam? est profecto quiddam λέσχη, quae habet, etiam si nihil subest, collocutione ipsa suauitatem.</paragraph></page><page id="256"><paragraph>in .  Apr .   46(?)  Romae &lt;CICERO ATTICO SAL.&gt; Hic rumores tantum: Murcum perisse naufragio, Asinium delatum uiuum in manus militum,  l  nauis delatas Vticam reflatu hoc, Pompeium non comparere nec in Balearibus  omnino fuisse, ut Paciaecus adfirmat. sed auctor nullius rei quisquam. habes quae, dum tu abes, locuti sint.  Ludi interea Praeneste. ibi Hirtius et isti omnes. et quidem ludi dies  uiii . quae cenae, quae deliciae! res interea fortasse transacta est. o miros homines! at Balbus aedificat; τί γὰρ αὐτῷ μέλει; uerum si quaeris, homini non recta sed uoluptaria quaerenti nonne βεβίωται? tu interea dormis. iam explicandum est πρόβλημα, si quid acturus es. si quaeris quid putem, ego fructum puto. sed quid multa? iam te uidebo et quidem, ut spero, de uia recta ad me. simul enim et diem Tyrannioni constituemus et si quid aliud.</paragraph></page><page id="257"><paragraph>Mai .  uel Iun .   46(?)  in Tusculano &lt;CICERO ATTICO SAL.&gt; Vnum te puto minus blandum esse quam me aut, si uterque nostrum est aliquando aduersus aliquem, inter nos certe numquam sumus. audi igitur me hoc ἀγοητεύτως dicentem. ne uiuam, mi Attice, si mihi non modo Tusculanum, ubi ceteroqui sum libenter, sed μακάρων νῆσοι tanti sunt ut sine te sim totos dies. qua re obduretur hoc triduum, ut te quoque ponam in eodem πάθει; quod ita est profecto. sed uelim scire hodiene statim de auctione, et quo die uenias. ego me interea cum libellis; ac moleste fero Vennoni historiam me non habere.  Sed tamen ne nihil de re, nomen illud, quod a Caesare, tris habet condiciones, aut emptionem ab hasta (perdere malo, etsi  praeter [ipsam] turpitudinem hoc ipsum puto esse perdere), aut delegationem a mancipe annua die (quis erit cui credam, aut quando iste Metonis annus ueniet?), aut Vettieni condicione semissem. σκέψαι igitur. ac uereor ne iste iam auctionem nullam faciat, sed ludis factis Atypo subsidio currat, ne talis uir ἀλογηθῇ. sed μελήσει. tu Atticam, quaeso, cura, et ei salutem et Piliae, Tulliae quoque uerbis, plurimam.</paragraph></page><page id="258"><paragraph>Mai .   46(?) &lt;CICERO ATTICO SAL.&gt; O gratas tuas mihi iucundasque litteras! quid quaeris? restitutus est mihi dies festus. angebar enim quod Tiro ἐνερευθέστερον te sibi esse uisum dixerat. addam igitur, ut censes, unum diem.  Sed de Catone, πρόβλημα Ἀρχιμήδειον est. non adsequor ut scribam quod tui conuiuae non modo libenter sed etiam aequo animo legere possint; quin etiam si a sententiis eius dictis, si ab omni uoluntate consiliisque quae de re publica habuit recedam ψιλῶςque uelim grauitatem constantiamque eius laudare, hoc ipsum tamen istis odiosum ἄκουσμα sit. sed uere laudari ille uir non potest nisi haec ornata sint, quod ille ea quae nunc sunt et futura uiderit et ne fierent contenderit et facta ne uideret uitam reliquerit. horum quid est quod Aledio probare possimus?  Sed cura, obsecro, ut ualeas eamque quam ad omnis res adhibes in primis ad conualescendum adhibe prudentiam. </paragraph></page><page id="259"><paragraph>Quint .  uel Sext .   46 &lt;CICERO ATTICO SAL.&gt; 'Quintus pater quartum' uel potius millesimum nihil sapit qui laetetur Luperco filio et Statio, 'ut cernat duplici decore cumulatam domum'. addo etiam Philotimum tertium. o stultitiam, nisi mea maior esset, singularem! quod autem os in hanc rem ἔρανον a te! fac non ad διψῶσαν κρήνην sed ad Πειρήνην eum uenisse &lt;aut&gt; 'ἄμπνευμα σεμνὸν Ἀλφειοῦ', τὴν κρήνην, ut scribis, hauriret, in tantis suis praesertim angustiis. ποῖ ταῦτα ἄρα ἀποσκήψει; sed ipse uiderit.  Cato me quidem delectat, sed etiam Bassum Lucilium sua. </paragraph></page><page id="260"><paragraph>prid .  Kal .  Iun .   45 &lt;CICERO ATTICO SAL.&gt; De Caelio tu quaeres, ut scribis; ego nihil noui. noscenda autem est natura non facultas modo. de Hortensio et Verginio  tu, si quid dubitabis. etsi quod magis placeat, ego quantum aspicio, non facile inueneris. cum Mustela, quem ad modum scribis, cum uenerit Crispus. ad Auium scripsi ut ea quae bene nosset de auro Pisoni demonstraret. tibi enim sane adsentior et istuc nimium diu duci et omnia nunc undique contrahenda. te quidem nihil agere, nihil cogitare aliud nisi quod ad me pertineat facile perspicio meisque negotiis impediri cupiditatem tuam ad me ueniendi. sed mecum esse te puto, non solum quod meam rem agis uerum etiam quod uidere uideor quo modo agas. neque enim ulla hora tui mihi est operis ignota.</paragraph></page><page id="261"><paragraph>prid .  Id .  Iun .   45 &lt;CICERO ATTICO SAL.&gt; Tubulum praetorem uideo L. Metello Q. Maximo consulibus. nunc uelim P. Scaeuola, pontifex maximus, quibus consulibus tribunus pl. equidem puto proximis, Caepione et Pompeio; praetor enim &lt;L.&gt; Furio Sex. Atilio. dabis igitur tribunatum et, si poteris, Tubulus quo crimine. et uide, quaeso, L. Libo, ille qui de Ser. Galba, Censorinone et Manilio an T. Quintio M'. Acilio consulibus tribunus pl. fuerit. conturbat enim me †epitome Bruti Fanniana. in Bruti epitoma Fannianorum scripsi† quod erat in extremo, idque ego secutus hunc Fannium qui scripsit historiam generum esse scripseram Laeli. sed tu me γεωμετρικῶς refelleras, te autem nunc Brutus et Fannius. ego tamen de bono auctore Hortensio sic acceperam ut apud Brutum est. hunc igitur locum expedies.</paragraph></page><page id="262"><paragraph>prid .  Id .  Iun .(?)   46 &lt;CICERO ATTICO SAL.&gt; Ego misi Tironem Dolabellae obuiam. is ad me Idibus reuertetur. te exspectabo postridie. &lt;de&gt; Tullia mea, tibi antiquissimum esse uideo idque ita ut sit te uehementer rogo. ergo ei in integro omnia; sic enim scribis. mihi etsi Kalendae uitandae fuerunt Nicasionumque ἀρχέτυπα fugienda conficiendaeque tabulae, nihil tamen tanti ut a te abessem fuit. cum Romae essem et te iam iamque uisurum me putarem cottidie, tamen horae quibus exspectabam longae uidebantur. scis me minime esse blandum; itaque minus aliquanto dico quam sentio.</paragraph></page><page id="263"><paragraph>prid .  Kal .  Iun .(?)   45 &lt;CICERO ATTICO SAL.&gt; De Caelio uide, quaeso, &lt;et&gt; ne quae lacuna sit in auro. ego ista non noui, sed certe in collubo est detrimenti satis. huc aurum si accedit—sed quid loquor? tu uidebis. habes Hegesiae genus, quod Varro laudat.  Venio ad Tyrannionem. ain tu? uerum hoc fuit? sine me? at ego quotiens, cum essem otiosus, sine te tamen nolui? quo modo ergo hoc lues? uno scilicet, si mihi librum miseris; quod ut facias etiam atque etiam rogo. etsi me non magis ipse liber delectabit quam tua admiratio delectauit. amo enim πάντα φιλειδήμονα teque istam tam tenuem θεωρίαν tam ualde admiratum esse gaudeo. etsi tua quidem sunt eius modi omnia. scire enim uis; quo uno animus alitur. sed, quaeso, quid ex ista acuta et graui refertur ad τέλος?  Sed longa oratio est, et tu occupatus es in meo quidem fortasse aliquo negotio. et pro isto asso sole quo tu abusus es in nostro pratulo a te nitidum solem unctumque repetemus. sed ad prima redeo. librum, si me amas, mitte. tuus est enim profecto, quoniam quidem est missus ad te.</paragraph></page><page id="264"><paragraph>interc .  priore  46  in Tusculano (?) &lt;CICERO ATTICO SAL.&gt; 'Chremes, tantumne ab re tua est oti tibi', ut etiam Oratorem legas? macte uirtute! mihi quidem gratum, et erit gratius si non modo in tuis libris sed etiam in aliorum per librarios tuos Aristophanem reposueris pro Eupoli.  Caesar autem mihi irridere uisus est 'quaeso' illud tuum, quod erat et εὐπινὲς et urbanum. ita porro te sine cura esse iussit ut mihi quidem dubitationem omnem tolleret. Atticam doleo tam diu; sed quoniam iam sine horrore est, spero esse ut uolumus.</paragraph></page><page id="265"><paragraph>&lt;CICERO ATTICO SAL.&gt; Quae desideras omnia scripsi in codicillis eosque Eroti dedi, breuiter, sed etiam plura quam quaeris, in iis de Cicerone; cuius quidem cogitationis initium tu mihi attulisti. locutus sum cum eo liberalissime; quod ex ipso uelim, si modo tibi erit commodum, sciscitere. sed quid differo? exposui te ad me detulisse et quid uellet et quid requireret: uelle Hispaniam, requirere liberalitatem. de liberalitate dixi, quantum Publius, quantum flamen Lentulus filio. de Hispania duo attuli, primum idem quod tibi, me uereri uituperationem. non satis esse si haec arma reliquissemus? etiam contraria? deinde fore ut angeretur  cum a fratre familiaritate et omni gratia uinceretur. uel nimia &lt;malim&gt; liberalitate uti mea quam sua libertate. sed tamen permisi; tibi enim intellexeram non nimis displicere. ego etiam atque etiam cogitabo teque ut idem facias rogo. magna res; et simplex est manere, illud anceps. uerum uidebimus.  De Balbo et in codicillis scripseram et ita cogito, simul ac redierit. sin ille tardius, ego tamen triduo, et, quod praeterii, Dolabella etiam mecum.</paragraph></page><page id="266"><paragraph>ex .  interc .  priore  46 &lt;CICERO ATTICO SAL.&gt; De Cicerone, multis res placet. comes est idoneus. sed de prima pensione ante uideamus. adest enim dies, et ille currit. scribe, quaeso, quid referat Celer egisse Caesarem cum candidatis, utrum ipse in Fenicularium an in Martium campum cogitet. et scire sane uelim numquid necesse sit comitiis esse Romae. nam et Piliae satis faciendum est et utique Atticae.</paragraph></page><page id="267"><paragraph>c .  xu Kal .  Dec .   46  Asturae &lt;CICERO ATTICO SAL.&gt; Ne ego essem hic libenter atque id cottidie magis, ni esset ea causa quam tibi superioribus litteris scripsi. nihil hac solitudine  iucundius, nisi paulum interpellasset Amyntae filius. ὢ ἀπεραντολογίας ἀηδοῦς! cetera noli putare amabiliora fieri posse uilla, litore, prospectu maris, tum his rebus omnibus. sed neque haec digna longioribus litteris nec erat quid scriberem, et somnus urgebat.</paragraph></page><page id="268"><paragraph>c .  xiu Kal .  Dec .   46  Asturae (?) &lt;CICERO ATTICO SAL.&gt; Male mehercule de Athamante. tuus autem dolor humanus is quidem, sed magno opere moderandus. consolationum autem multae uiae, sed illa rectissima: impetret ratio quod dies impetratura est. Alexim uero curemus, imaginem Tironis, quem aegrum Romam remisi, et, si quid habet collis ἐπιδήμιον, ad me cum Tisameno transferamus. tota domus superior uacat, ut scis. hoc puto ualde ad rem pertinere.</paragraph></page><page id="269"><paragraph>ui Kal .  Dec .   46  in Tusculano (?) &lt;CICERO ATTICO SAL.&gt; Male de Seio. Sed omnia humana tolerabilia ducenda. ipsi enim quid sumus aut quam diu haec curaturi sumus? ea uideamus quae ad nos magis pertinent, nec tamen multo. quid agamus de senatu? et ut ne quid praetermittam, Caesonius ad me litteras misit Postumiam Sulpici domum ad se uenisse. de Pompei Magni filia tibi rescripsi me nihil hoc tempore cogitare; alteram uero illam quam tu scribis, puto, nosti: nihil uidi foedius. sed adsum. coram igitur.  Obsignata epistula accepi tuas. Atticae hilaritatem libenter audio. commotiunculis συμπάσχω. </paragraph></page><page id="270"><paragraph>xuii Kal .  Apr .   45  Asturae &lt;CICERO ATTICO SAL.&gt; De dote tanto magis perpurga. Balbi regia condicio est delegandi. quoquo modo confice. turpe est rem impeditam iacere. insula Arpinas habere potest germanam ἀποθέωσιν, sed uereor ne minorem τιμὴν habere uideatur ἐκτοπισμός. est igitur animus in hortis; quos tamen inspiciam cum uenero.  De Epicuro, ut uoles; etsi μεθαρμόσομαι in posterum genus hoc personarum. incredibile est quam ea quidam requirant. ad antiquos igitur; ἀνεμέσητον γάρ. nihil habeo ad te quod scribam, sed tamen institui cottidie mittere ut eliciam tuas litteras, non quo aliquid ex iis exspectem—sed nescio quo modo tamen exspecto. qua re siue habes quid siue nil habes, scribe tamen aliquid teque cura.</paragraph></page><page id="271"><paragraph>Non .  Mart .   45 &lt;CICERO ATTICO SAL.&gt; Commouet me Attica; etsi adsentior Cratero. Bruti litterae scriptae et prudenter et amice multas mihi tamen lacrimas attulerunt. me haec solitudo minus stimulat quam ista celebritas. te unum desidero; sed litteris non difficilius utor quam si domi essem. ardor tamen ille idem urget et manet, non mehercule indulgente me sed tamen repugnante.  Quod scribis de Appuleio, nihil puto opus esse tua contentione nec Balbo et Oppio; quibus quidem ille receperat mihique etiam iusserat nuntiari se molestum omnino non futurum. sed cura ut excuser morbi causa in dies singulos. Laenas hoc receperat. prende C. Septimium, L. Statilium. denique nemo negabit se iuraturum quem rogaris. quod si erit durius, ueniam et ipse perpetuum morbum iurabo. cum enim mihi carendum sit conuiuiis, malo id lege uideri facere quam dolore. Cocceium uelim appelles. quod enim dixerat non facit. ego autem uolo aliquod emere latibulum et perfugium doloris mei.</paragraph></page><page id="272"><paragraph>uiii Id .  Mart .   45 &lt;CICERO ATTICO SAL.&gt; De me excusando apud Appuleium dederam ad te pridie litteras. nihil esse negoti arbitror. quemcumque appellaris, nemo negabit. sed Septimium uide et Laenatem et Statilium; tribus enim opus est. sed mihi Laenas totum receperat.   Quod scribis a Iunio te appellatum, omnino Cornificius locuples est; sed tamen scire uelim quando dicar spopondisse, et pro patre anne pro filio. neque eo minus, ut scribis, procuratores Cornifici et Appuleium praediatorem uidebis.  Quod me ab hoc maerore recreari uis, facis ut omnia; sed me mihi non defuisse tu testis es. nihil enim de maerore minuendo scriptum ab ullo est quod ego non domi tuae legerim. sed omnem consolationem uincit dolor. quin etiam feci, quod profecto ante me nemo, ut ipse me per litteras consolarer. quem librum ad te mittam, si descripserint librarii. adfirmo tibi nullam consolationem esse talem. totos dies scribo, non quo proficiam quid sed tantisper impedior—non equidem satis (uis enim urget), sed relaxor tamen, omniaque nitor non ad animum sed ad uultum ipsum, si queam, reficiendum, idque faciens interdum mihi peccare uideor, interdum peccaturus esse nisi faciam. solitudo aliquid adiuuat, sed multo plus proficeret si tu tamen interesses. quae mihi una causa est hinc discedendi; nam pro malis recte habebat. quamquam &lt;id&gt; ipsum doleo. non enim iam in me idem esse poteris. perierunt illa quae amabas.  De Bruti ad me litteris scripsi ad te antea. prudenter scriptae, sed nihil quod me adiuuaret. quod ad te scripsit id uellem, ut ipse adesset. certe aliquid, quoniam me tam ualde amat, adiuuaret. quod si quid scies, scribas ad me uelim, maxime autem Pansa quando. de Attica doleo, credo tamen Cratero. Piliam angi ueta. satis est &lt;me&gt; maerere pro omnibus. </paragraph></page><page id="273"><paragraph>uii Id .  Mart .   45 &lt;CICERO ATTICO SAL.&gt; Apud Appuleium, quoniam in perpetuum non placet, in dies ut excuser uidebis. in hac solitudine careo omnium colloquio, cumque mane me in siluam abstrusi densam et asperam, non exeo inde ante uesperum. secundum te nihil est mihi amicius solitudine. in ea mihi omnis sermo est cum litteris. eum tamen interpellat fletus; cui repugno quoad possum, sed adhuc pares non sumus. Bruto, ut suades, rescribam. eas litteras cras habebis. cum erit cui des, dabis.</paragraph></page><page id="274"><paragraph>ui Id .  Mart .   45 &lt;CICERO ATTICO SAL.&gt; Te tuis negotiis relictis nolo ad me uenire; ego potius accedam, si diutius impediere. etsi ne discessissem quidem e conspectu tuo, nisi me plane nihil ulla res adiuuaret. quod si esset aliquod leuamen, id esset in te uno, et cum primum ab aliquo poterit esse, a te erit. nunc tamen ipsum sine te esse non possum. sed nec tuae domi probabatur nec meae poteram nec, si propius essem uspiam, tecum tamen essem. idem enim te impediret quo minus mecum esses quod nunc etiam impedit. mihi nihil adhuc aptius fuit hac solitudine; quam uereor ne Philippus tollat. heri enim uesperi uenerat. me scriptio et litterae non leniunt sed obturbant. </paragraph></page><page id="275"><paragraph>iu Id .  Mart .   45 &lt;CICERO ATTICO SAL.&gt; Marcianus ad me scripsit me excusatum esse apud Appuleium a Laterensi, Nasone, Laenate, Torquato, Strabone. iis uelim meo nomine reddendas litteras cures gratum mihi eos fecisse. quod pro Cornificio me abhinc amplius annis  xxu  spopondisse dicit Flauius, etsi reus locuples est et Appuleius praediator liberalis, tamen uelim des operam ut inuestiges ex consponsorum tabulis sitne ita (mihi enim ante aedilitatem meam nihil erat cum Cornificio; potest tamen fieri, sed scire certum uelim), et appelles procuratores, si tibi uidetur. quamquam quid ad me? uerum tamen. Pansae profectionem scribes cum scies. Atticam saluere iube et eam cura, obsecro, diligenter. Piliae salutem. </paragraph></page><page id="276"><paragraph>u Id .  Mart .   45 &lt;CICERO ATTICO SAL.&gt; Dum recordationes fugio quae quasi morsu quodam dolorem efficiunt, refugio ad te admonendum; quod uelim mihi ignoscas, cuicuimodi est. etenim habeo non nullos ex iis quos nunc lectito auctores qui dicant fieri id oportere quod saepe tecum egi et quod a te approbari uolo: de fano illo dico, de quo tantum quantum me amas uelim cogites. equidem neque de genere dubito (placet enim mihi Cluati) neque de re (statutum est enim), de loco non numquam. uelim igitur cogites. ego, quantum his temporibus tam eruditis fieri potuerit, profecto illam consecrabo omni genere monimentorum ab omnium ingeniis sumptorum et Graecorum et Latinorum. quae res forsitan sit refricatura uulnus meum. sed iam quasi uoto quodam et promisso me teneri puto, longumque illud tempus cum non ero magis me mouet quam hoc exiguum, quod mihi tamen nimium longum uidetur. habeo enim nihil temptatis rebus omnibus in quo acquiescam. nam dum illud tractabam de quo ad te ante scripsi, quasi fouebam dolores meos; nunc omnia respuo, nec quicquam habeo tolerabilius quam solitudinem; nam, quod eram ueritus, non obturbauit Philippus. nam ut heri me salutauit, statim Romam profectus est.  Epistulam quam ad Brutum, ut tibi placuerat, scripsi misi ad te. curabis cum tua perferendam. eius tamen misi ad te exemplum, ut, si minus placeret, ne mitteres.  Domestica quod ais ordine administrari, scribes quae sint ea. quaedam enim exspecto. Cocceius uide ne frustretur. nam  Libo quod pollicetur, ut Eros scribit, non incertum puto. de sorte mea Sulpicio confido, et Egnatio scilicet. de Appuleio quid est quod labores, cum sit excusatio facilis?  Tibi ad me uenire, ut ostendis, uide ne non sit facile. est enim longum iter discedentemque te, quod celeriter tibi erit fortasse faciendum, non sine magno dolore dimittam. sed omnia ut uoles. ego enim quicquid feceris id cum recte tum etiam mea causa factum putabo.</paragraph></page><page id="277"><paragraph>iii Id .  Mart .   45 &lt;CICERO ATTICO SAL.&gt; Heri cum ex aliorum litteris cognossem de Antoni aduentu, admiratus sum nihil esse in tuis. sed erant pridie fortasse scriptae quam datae. neque ista quidem curo; sed tamen opinor propter praedes suos accucurrisse.  Quod scribis Terentiam de obsignatoribus mei testamenti loqui, primum tibi persuade me istaec non curare neque esse quicquam aut paruae curae aut nouae loci. sed tamen quid simile? illa eos non adhibuit quos existimauit quaesituros nisi scissent quid esset. num id etiam mihi periculi fuit? sed tamen faciat illa quod ego. dabo meum testamentum legendum cui uoluerit; intelleget non potuisse honorificentius a me fieri de nepote quam fecerim. nam quod non aduocaui ad obsignandum, primum mihi non uenit in mentem, deinde ea re non uenit quia nihil attinuit. tute scis, si modo meministi, me tibi tum dixisse ut de tuis aliquos adduceres. quid enim opus erat multis? equidem domesticos iusseram. tum tibi placuit ut mitterem ad Silium. inde est natum ut ad Publilium. sed necesse neutrum fuit. hoc tu tractabis ut tibi uidebitur. </paragraph></page><page id="278"><paragraph>prid .  Id .  Mart .   45 &lt;CICERO ATTICO SAL.&gt; Est hic quidem locus amoenus et in mari ipso, qui et Antio et Circeis aspici possit; sed ineunda nobis ratio est quem ad modum in omni mutatione dominorum, quae innumerabiles fieri possunt in infinita posteritate, si modo haec stabunt, illud quasi consecratum remanere possit. equidem iam nihil egeo uectigalibus et paruo contentus esse possum. cogito interdum trans Tiberim hortos aliquos parare et quidem ob hanc causam maxime. nihil enim uideo quod tam celebre esse possit. sed quos, coram uidebimus, ita tamen ut hac aestate fanum absolutum sit. tu tamen cum Apella Chio confice de columnis.  De Cocceio et Libone quae scribis approbo, maxime quae de iudicatu meo. de sponsu, si quid perspexeris; et tamen quid procuratores Cornifici dicant uelim scire, ita ut in ea re te, cum tam occupatus sis, non multum operae uelim ponere. de Antonio Balbus quoque ad me cum Oppio conscripsit idque tibi placuisse ne perturbarer. illis egi gratias. te tamen, ut iam ante ad te scripsi, scire uolo me neque isto nuntio esse perturbatum nec iam ullo perturbatum iri.  Pansa si hodie, ut putabas, profectus est, posthac iam incipito scribere ad me de Bruti aduentu quid exspectes, id est quos ad dies. id, si scies ubi iam sit, facile coniectura adsequere.  Quod ad Tironem de Terentia scribis, obsecro te, mi Attice, suscipe totum negotium. uides et officium agi meum quoddam, cui tu es conscius, et, ut non nulli putant, Ciceronis rem.  me quidem id multo magis mouet, quod mihi est et sanctius et antiquius, praesertim cum hoc alterum neque sincerum neque firmum putem fore.</paragraph></page><page id="279"><paragraph>Id .  Mart .   45 &lt;CICERO ATTICO SAL.&gt; Nondum uideris perspicere quam me nec Antonius commouerit nec quicquam iam eius modi possit commouere. de Terentia autem scripsi ad te eis litteris quas dederam pridie. quod me hortaris idque a ceteris desiderari scribis ut dissimulem me tam grauiter dolere, possumne magis quam quod totos dies consumo in litteris? quod etsi non dissimulationis [causa] sed potius leniendi et sanandi animi causa facio, tamen, si mihi minus proficio, simulationi certe facio satis.  Minus multa ad te scripsi, quod exspectabam tuas litteras ad eas quas ad te pridie dederam. exspectabam autem maxime de fano, non nihil etiam de Terentia. uelim me facias certiorem proximis litteris Cn. Caepio, Seruiliae Claudi pater, uiuone patre suo naufragio perierit an mortuo, item Rutilia uiuone C. Cotta filio suo mortua sit an mortuo. pertinent ad eum librum quem de luctu minuendo scripsimus. </paragraph></page><page id="280"><paragraph>xui Kal .  Apr .   45 &lt;CICERO ATTICO SAL.&gt; Legi Bruti epistulam eamque tibi remisi, sane non prudenter rescriptam ad ea quae requisieras. sed ipse uiderit. quamquam illud turpiter ignorat: Catonem primum sententiam putat de animaduersione dixisse, quam omnes ante dixerant praeter Caesarem, et, cum ipsius Caesaris tam seuera fuerit qui tum praetorio loco dixerit, consularium putat leniores fuisse, Catuli,  Seruili, Lucullorum, Curionis, Torquati, Lepidi, Gelli, Vulcati, Figuli, Cottae, L. Caesaris, C. Pisonis, M'. Glabrionis, etiam Silani, Murenae, designatorum consulum. cur ergo in sententiam Catonis? quia uerbis luculentioribus et pluribus rem eandem comprehenderat. me autem hic laudat quod rettulerim, non quod patefecerim, cohortatus sim, quod denique ante quam consulerem ipse iudicauerim. quae omnia quia Cato laudibus extulerat in caelum perscribendaque censuerat, idcirco in eius sententiam est facta discessio. hic autem se etiam tribuere multum mi putat quod scripserit 'optimum consulem'. quis enim ieiunius dixit inimicus? ad cetera uero tibi quem ad modum rescripsit! tantum rogat de senatus consulto ut corrigas. hoc quidem fecisset etiam si &lt;a lib&gt;rario admonitus esset. sed haec iterum ipse uiderit.  Ad hortos, quoniam probas, effice aliquid. rationes meas nosti. si uero etiam a Faberio aliquid recedit, nihil negoti est. sed etiam sine eo posse uideor contendere. uenales certe sunt Drusi, fortasse et Lamiani et Cassiani. sed coram.  De Terentia, non possum commodius scribere quam tu scribis. officium sit nobis antiquissimum. si quid nos fefellerit, illius malo me quam mei paenitere.  Ouiae Lolli curanda sunt HS  c . negat Eros posse sine me, credo, quod accipienda aliqua sit et danda aestimatio. uellem tibi dixisset. si enim res est ut mihi scribit parata nec in eo ipso mentitur, per te confici potuit. id cognoscas et conficias uelim.   Quod me in forum uocas, eo uocas unde etiam bonis meis rebus fugiebam. quid enim mihi foro sine iudiciis, sine curia, in oculos incurrentibus iis quos animo aequo uidere non possum? quod autem a me homines postulare scribis &lt;ut Romae sim neque mihi ut absim concedere&gt; aut &lt;ali&gt;quatenus eos mihi concedere, iam pridem scito esse cum unum te pluris quam omnis illos putem. ne me quidem contemno meoque iudicio multo stare malo quam omnium reliquorum. neque tamen progredior longius quam mihi doctissimi homines concedunt; quorum scripta omnia quaecumque sunt in eam sententiam non legi solum, quod ipsum erat fortis aegroti, accipere medicinam, sed in mea etiam scripta transtuli, quod certe adflicti et fracti animi non fuit. ab his me remediis noli in istam turbam uocare, ne recidam.</paragraph></page><page id="281"><paragraph>xu Kal .  Apr .   45 &lt;CICERO ATTICO SAL.&gt; De Terentia, quod mihi omne onus imponis, non cognosco tuam in me indulgentiam. ista enim sunt ipsa uulnera quae non possum tractare sine maximo gemitu. moderare igitur, quaeso, ut potes. neque enim a te plus quam potes postulo. potes autem quid ueri sit perspicere tu unus.  De Rutilia quoniam uideris dubitare, scribes ad me cum scies, sed quam primum, et num Clodia D. Bruto consulari, filio suo, mortuo uixerit. id de Marcello aut certe de Postumia sciri potest, illud autem de M. Cotta aut de Syro aut de Satyro.   De hortis etiam atque etiam te rogo. omnibus meis eorumque quos scio mihi non defuturos facultatibus (sed potero meis) enitendum mihi est. sunt etiam quae uendere facile possim. sed ut non uendam eique usuram pendam a quo emero non plus annum, possum adsequi quod uolo, si tu me adiuuas. paratissimi sunt Drusi; cupit enim uendere. proximos puto Lamiae; [est] sed abest. tu tamen, si quid potes, odorare. ne Silius quidem quicquam utitur, et is usuris facillime sustentabitur. habe tuum negotium, nec quid res mea familiaris postulet, quam ego non curo, sed quid uelim et cur uelim existima.</paragraph></page><page id="282"><paragraph>xiu Kal .  Apr .   45 &lt;CICERO ATTICO SAL.&gt; Putaram te aliquid noui, quod eius modi fuerat initium litterarum, quamuis non curarem quid in Hispania fieret, tamen te scripturum; sed uidelicet meis litteris respondisti, ut de foro et de curia. sed domus est, ut ais, forum. quid ipsa domo mihi opus est carenti foro? occidimus, occidimus, Attice, iam pridem nos quidem, sed nunc fatemur, postea quam unum quo tenebamur amisimus. itaque solitudines sequor, et tamen, si qua me res isto adduxerit, enitar, si quo modo potero (potero autem), ut praeter te nemo dolorem meum sentiat, si ullo modo poterit, ne tu quidem. atque etiam illa causa est non ueniendi: meministi quid ex te Aledius quaesierit. qui etiam nunc molesti sunt, quid existimas, si uenero?   De Terentia ita cura ut scribis, meque hac ad maximas aegritudines accessione non minima libera. et ut scias me ita dolere ut non iaceam: quibus consulibus Carneades et ea legatio Romam uenerit scriptum est in tuo annali. haec nunc quaero, quae causa fuerit—de Oropo, opinor, sed certum nescio; et, si ita est, quae controuersiae. praeterea, qui eo tempore nobilis Epicureus fuerit Athenisque praefuerit hortis, qui etiam Athenis πολιτικοὶ fuerint illustres. quae te etiam ex Apollodori puto posse inuenire.  De Attica molestum, sed quoniam leuiter, recte esse confido. de Gamala dubium non mihi erat. unde enim tam felix Ligus pater? * * * nam quid de me dicam, cui ut omnia contingant quae uolo, leuari non possum?  De Drusi hortis, quanti licuisse tu scribis, id ego quoque audieram et, ut opinor, heri ad te scripseram; sed quanti quanti bene emitur quod necesse est. mihi, quoquo modo tu existimas (scio enim ego ipse quid de me existimem), leuatio quaedam est, si minus doloris at offici debiti. ad Siccam scripsi, quod utitur L. Cotta. si nihil conficietur de Transtiberinis, habet in Ostiensi Cotta celeberrimo loco sed pusillum loci, ad hanc rem tamen plus etiam quam satis. id uelim cogites. nec tamen ista pretia hortorum pertimueris. nec mihi argento iam nec ueste opus est nec quibus &lt;quon&gt;dam amoenis locis; hoc opus est. uideo etiam a quibus adiuuari possim. sed loquere cum Silio; nihil enim est melius. mandaui etiam Siccae. rescripsit constitutum se cum eo habere. scribet igitur ad me quid egerit, et tu uidebis. </paragraph></page><page id="283"><paragraph>xiii Kal .  Apr .   45 &lt;CICERO ATTICO SAL.&gt; Bene facit †asyllius† qui transegerit. neque enim ei deesse uolebam et quid possem timebam. de Ouia, confice, ut scribis. de Cicerone, tempus esse iam uidetur; sed quaero, quod illi opus erit Athenis permutarine possit an ipsi ferendum sit, de totaque re quem ad modum et quando placeat uelim consideres.  Publilius iturusne sit in Africam et quando ex Aledio scire poteris. quaeras et ad me scribas uelim. et ut ad meas ineptias redeam, uelim me certiorem facias P. Crassus, Venuleiae filius, uiuone P. Crasso consulari, patre suo, mortuus sit, ut ego meminisse uideor, an postea. item quaero de Regillo, Lepidi filio, rectene meminerim patre uiuo mortuum. Cispiana explicabis itemque Preciana. de Attica optime. et ei salutem dices et Piliae.</paragraph></page><page id="284"><paragraph>xii Kal .  Apr .   45 &lt;CICERO ATTICO SAL.&gt; Scripsit ad me diligenter Sicca de Silio, seque ad te rem detulisse; quod tu idem scribis. mihi et res et condicio placet, sed ita ut numerato malim quam aestimatione. uoluptarias enim possessiones nolet Silius; uectigalibus autem ut his possum esse contentus quae habeo, sic uix minoribus. unde ergo numerato?  HS  dc  exprimes ab Hermogene, cum praesertim necesse erit; et domi uideo esse HS  dc . reliquae pecuniae uel usuram Silio pendemus, dum a Faberio uel [cum] aliquo qui Faberio debet repraesentabimus. erit etiam aliquid alicunde. sed totam rem tu gubernabis. Drusianis uero hortis multo antepono neque sunt umquam comparati. mihi crede, una me causa mouet, in qua scio me τετυφῶσθαι. sed, ut facis, obsequere huic errori meo. nam quod scribis 'ἐγγήραμα', actum iam de isto est; alia magis quaero.</paragraph></page><page id="285"><paragraph>xi Kal .  Apr .   45 &lt;CICERO ATTICO SAL.&gt; Sicca, ut scribit, etiam si nihil confecerit cum Silio, tamen se scribit  x  Kal. esse uenturum. tuis occupationibus ignosco, eaeque mihi sunt notae. de uoluntate tua ut simul simus, uel studio potius et cupiditate, non dubito. de Nicia quod scribis, si ita me haberem ut eius humanitate frui possem, in primis uellem mecum illum habere. sed mihi solitudo et recessus prouincia est. quod quia facile ferebat Sicca eo magis illum desidero. praeterea nosti Niciae nostri imbecillitatem, mollitiam, consuetudinem uictus. cur ego illi molestus esse uelim, cum mihi ille iucundus esse non possit? uoluntas tamen eius mihi grata est. unam rem ad me scripsisti de qua decreui nihil tibi rescribere. spero enim me a te impetrasse ut priuares me ista molestia. Piliae et Atticae salutem. </paragraph></page><page id="286"><paragraph>x Kal .  Apr .   45 &lt;CICERO ATTICO SAL.&gt; De Siliano negotio, etsi mihi non est ignota condicio, tamen hodie me ex Sicca arbitror omnia cogniturum. Cottae quod negas te nosse, ultra Silianam uillam est, quam puto tibi notam esse, uillula sordida et ualde pusilla, nil agri, ad nullam rem loci satis nisi ad eam quam quaero. sequor celebritatem. sed si perficitur de hortis Sili, hoc est, si perficis (est enim totum positum in te), nihil est scilicet quod de Cotta cogitemus.  De Cicerone, ut scribis ita faciam; ipsi permittam de tempore. nummorum quantum opus erit ut permutetur tu uidebis. ex Aledio quod scribas si quid inueneris, scribes. et ego ex tuis animaduerto litteris et profecto tu ex meis nihil habere nos quod scribamus; eadem cottidie, quae iam iamque ipsa contrita sunt. tamen facere non possum quin cottidie ad te mittam ut tuas accipiam. de Bruto tamen, si quid habebis. sciri enim iam puto ubi Pansam exspectet. si, ut consuetudo est, in prima prouincia, circiter Kalendas adfuturus uidetur. uellem tardius; ualde enim urbem fugio multas ob causas. itaque id ipsum dubito an excusationem aliquam ad illum parem; quod quidem uideo facile esse. sed habemus satis temporis ad cogitandum. Piliae et Atticae salutem. </paragraph></page><page id="287"><paragraph>ix Kal .  Apr .   45 &lt;CICERO ATTICO SAL.&gt; De Silio nilo plura cognoui ex praesente Sicca quam ex litteris eius; scripserat enim diligenter. si igitur tu illum conueneris, scribes ad me si quid uidebitur. de quo putas ad me missum esse, sit missum necne nescio; dictum quidem mihi certe nihil est. tu igitur, ut coepisti; et si quid ita conficies, quod quidem non arbitror fieri posse, ut illi probetur, Ciceronem, si tibi placebit, adhibebis. eius aliquid interest uideri illius causa uoluisse, mea quidem nihil nisi quod tu scis, quod ego magni aestimo.  Quod me ad meam consuetudinem reuocas, fuit meum quidem iam pridem rem publicam lugere, quod faciebam, sed mitius; erat enim ubi acquiescerem. nunc plane non ego uictum nec uitam illam colere possum, nec in ea re quid &lt;aliis&gt; uideatur mihi puto curandum; mea mihi conscientia pluris est quam omnium sermo. quod me ipse per litteras consolatus sum, non paenitet me quantum profecerim. maerorem minui, dolorem nec potui nec, si possem, uellem.  De Triario, bene interpretaris uoluntatem meam. tu uero nihil nisi ut illi uolent. amo illum mortuum, tutor sum liberis, totam domum diligo. de Castriciano negotio, si Castricius pro mancipiis pecuniam accipere uolet eamque ei solui ut nunc soluitur, certe nihil est commodius. sin autem ita actum est ut ipsa mancipia abduceret, non mihi uidetur esse aequum (rogas enim me ut tibi scribam quid mihi uideatur; nolo enim negoti  Quintum fratrem quicquam habere); quod uideor mihi intellexisse tibi uideri idem.  Publilius, si aequinoctium exspectat, ut scribis Aledium dicere, nauigaturus uidetur. mihi autem dixerat per Siciliam. utrum et quando uelim scire. et uelim aliquando, cum erit tuum commodum, Lentulum puerum uisas eique de mancipiis quae tibi uidebitur attribuas. Piliae &lt;et&gt; Atticae salutem.</paragraph></page><page id="288"><paragraph>uiii Kal .  Apr .   45 &lt;CICERO ATTICO SAL.&gt; Silius, ut scribis, hodie. cras igitur eum uel potius cum poteris; scribes, si quid erit, cum uideris. nec ego Brutum uito nec tamen ab eo leuationem ullam exspecto; sed erant causae cur hoc tempore istic esse nollem. quae si manebunt, quaerenda erit excusatio ad Brutum; et, ut nunc est, mansurae uidentur.  De hortis, quaeso, explica. caput illud est quod scis. sequitur ut etiam mihi ipsi quiddam opus sit; nec enim esse in turba possum nec a uobis abesse. huic meo consilio nihil reperio isto loco aptius. et de hac re quid tui consili sit: mihi persuasum est, et eo magis quod idem tibi intellexi uideri, me ab Oppio et Balbo ualde diligi. †si† cum iis communices quanto opere et qua re uelim hortos; sed id ita posse, si expediatur illud Faberianum; sintne igitur auctores futuri? si qua etiam iactura facienda sit in repraesentando, quoad possunt adducito; totum  enim illud desperatum. denique intelleges ecquid inclinent ad hoc meum consilium adiuuandum. si quid erit, magnum est adiumentum; si minus, quacumque ratione contendamus. uel tu illud ἐγγήραμα, quem ad modum scripsisti, uel ἐντάφιον putato. de illo Ostiensi nihil est cogitandum. si hoc non adsequimur (a Lamia non puto posse), Damasippi experiendum est.</paragraph></page><page id="289"><paragraph>ui Kal .  Apr .   45 &lt;CICERO ATTICO SAL.&gt; Quaero quid ad te scribam, sed nihil est: eadem cottidie. quod Lentulum inuisis ualde gratum. pueros attribue ei quot et quos uidebitur. de Sili uoluntate uendendi et de eo quanti, tu uereri  uideris, primum ne nolit, deinde ne tanti. Sicca aliter; sed tibi adsentior. qua re, ut ei placuit, scripsi ad Egnatium. quod Salas te cum Clodio loqui uult, potes id mea uoluntate facere commodiusque est quam quod ille a me petit, me ipsum scribere ad Clodium. de mancipiis Castricianis commodissimum esse credo transigere Egnatium, quod scribis te ita futurum putare. cum Ouia, quaeso, uide ut conficiatur. quoniam, ut scribis, nox erat, in hodierna epistula plura exspecto.</paragraph></page><page id="290"><paragraph>iu Kal .  Apr .   45 &lt;CICERO ATTICO SAL.&gt; Silium mutasse sententiam Sicca mirabatur. equidem magis miror quod, cum in filium causam conferret, quae mihi non iniusta uidetur (habet enim qualem uult), ais te putare, si addiderimus aliud, a quo refugit cum ab ipso id fuerit destinatum, uenditurum. quaeris a me quod summum pretium constituam et quantum anteire istos hortos Drusi. accessi numquam; Coponianam uillam et ueterem &lt;et&gt; non magnam noui, siluam nobilem, fructum autem neutrius, quod tamen puto nos scire oportere. sed mihi utriuis istorum tempore magis meo quam ratione aestimandi sunt. possim autem adsequi necne tu  uelim cogites. si enim Faberianum uenderem, explicare uel repraesentatione non dubitarem de Silianis, si modo adduceretur ut uenderet. si uenalis non haberet, transirem ad Drusum uel tanti quanti Egnatius illum uelle tibi dixit. magno etiam adiumento nobis Hermogenes potest esse in repraesentando. at tu concede mihi, quaeso, ut eo animo sim quo is debeat esse qui emere cupiat; et tamen ita seruio cupiditati et dolori meo ut a te regi uelim.  Egnatius mihi scripsit. is si quid tecum locutus erit (commodissime enim per eum agi potest) ad me scribes, et id agendum puto. nam cum Silio non uideo confici posse. Piliae et Atticae salutem.</paragraph></page><page id="291"><paragraph>u Kal .  Apr .   45 &lt;CICERO ATTICO SAL.&gt; Haec ad te mea manu. uide, quaeso, quid agendum sit. Publilia ad me scripsit matrem suam cum Publilio &lt;locutam et ut mecum&gt; loqueretur ad me cum illo uenturam et se una, si ego paterer. orat multis et supplicibus uerbis ut liceat et ut sibi rescribam. res quam molesta sit uides. rescripsi me etiam grauius esse adfectum quam tum cum illi dixissem me solum esse uelle; qua re nolle me hoc tempore eam ad me uenire. putabam si nihil rescripsissem illam cum matre uenturam; nunc non puto. apparebat enim illas litteras non esse ipsius. illud autem quod fore uideo ipsum uolo uitare ne illi ad me ueniant, et una est uitatio ut ego &lt;euolem&gt;. nollem, sed necesse est. te hoc nunc rogo ut explores ad quam diem hic ita possim esse ut ne opprimar. ages, ut scribis, temperate.   Ciceroni uelim hoc proponas, ita tamen si tibi non iniquum uidebitur, ut sumptus huius peregrinationis, quibus, si Romae esset domumque conduceret, quod facere cogitabat, facile contentus futurus erat, accommodet ad mercedes Argileti et Auentini, et cum ei proposueris ipse uelim reliqua moderere, quem ad modum ex iis mercedibus suppeditemus ei quod opus sit. praestabo nec Bibulum nec Acidinum nec Messallam, quos Athenis futuros audio, maiores sumptus facturos quam quod ex eis mercedibus recipietur. itaque uelim uideas primum conductores qui sint et quanti, deinde ut sint qui ad diem soluant, et quid uiatici, quid instrumenti satis sit. iumento certe Athenis nihil opus sit. quibus autem in uia utatur domi sunt plura quam opus erit, quod etiam tu animaduertis.</paragraph></page><page id="292"><paragraph>uii Kal .  Apr .   45 &lt;CICERO ATTICO SAL.&gt; Ego, ut heri ad te scripsi, si et Silius is fuerit quem tu putas nec Drusus facilem se praebuerit, Damasippum uelim adgrediare. is, opinor, ita partis fecit in ripa nescio quotenorum iugerum ut certa pretia constitueret; quae mihi nota non sunt. scribes ad me igitur quicquid egeris.  Vehementer me sollicitat Atticae nostrae ualetudo, ut uerear etiam ne quae culpa sit. sed et paedagogi probitas et medici adsiduitas et tota domus in omni genere diligens me rursus id suspicari uetat. cura igitur; plura enim non possum.</paragraph></page><page id="293"><paragraph>iii Kal .  Apr .   45 &lt;CICERO ATTICO SAL.&gt; Ego hic uel sine Sicca (Tironi enim melius est) facillime possem esse, ut in malis, sed, cum scribas uidendum mihi esse ne opprimar, ex quo intellegam te certum diem illius profectionis non habere, putaui esse commodius me istuc uenire; quod idem uideo tibi placere. cras igitur in Siccae suburbano. inde, quem ad modum suades, puto me in Ficulensi fore. quibus de rebus ad me scripsisti, quoniam ipse uenio, coram uidebimus. tuam quidem et &lt;in&gt; agendis nostris rebus et in consiliis ineundis mihique dandis &lt;et&gt; in ipsis litteris quas mittis beneuolentiam, diligentiam, prudentiam mirifice diligo.  Tu tamen si quid cum Silio, uel illo ipso die quo ad Siccam uenturus ero, certiorem me uelim facias, et maxime cuius loci detractionem fieri uelit. quod enim scribis 'extremi', uide ne  is ipse locus sit cuius causa de tota re, ut scis, est a nobis cogitatum. Hirti epistulam tibi misi et recentem et beneuole scriptam.</paragraph></page><page id="294"><paragraph>ui Non .  Mai .(?)   45  inter praed .  Attici et Asturam &lt;CICERO ATTICO SAL.&gt; Ante quam a te proxime discessi, numquam mihi uenit in mentem, quo plus insumptum in monimentum esset quam nescio quid quod lege conceditur, tantundem populo dandum esse. quod non magno opere moueret, nisi nescio quo modo, ἀλόγως fortasse, nollem illud ullo nomine nisi fani appellari. quod si uolumus, uereor ne adsequi non possimus nisi mutato loco. hoc quale sit, quaeso, considera. nam etsi minus urgeor meque ipse prope modum collegi, tamen indigeo tui consili. itaque te uehementer etiam atque etiam rogo, magis quam a me uis aut pateris te rogari, ut hanc cogitationem toto pectore amplectare.</paragraph></page><page id="295"><paragraph>u Non .  Mai .   45  Asturae &lt;CICERO ATTICO SAL.&gt; Fanum fieri uolo, neque hoc mihi &lt;dis&gt;suaderi potest. sepulcri similitudinem effugere non tam propter poenam legis studeo quam ut maxime adsequar ἀποθέωσιν. quod poteram, si in ipsa uilla facerem; sed, ut saepe locuti sumus, commutationes dominorum reformido. in agro ubicumque fecero, mihi uideor adsequi posse ut posteritas habeat religionem. hae meae tibi ineptiae (fateor enim) ferendae sunt; nam habeo ne me  quidem ipsum quicum tam audacter communicem quam te. sin tibi res, si locus, si institutum placet, lege, quaeso, legem mihique eam mitte. si quid in mentem ueniet quo modo eam effugere possimus, utemur.  Ad Brutum si quid scribes, nisi alienum putabis, obiurgato eum quod in Cumano esse noluerit propter eam causam quam tibi dixi. cogitanti enim mihi nihil tam uidetur potuisse facere rustice. et si tibi placebit sic agere de fano ut coepimus, uelim cohortere et exacuas Cluatium. nam etiam si alio loco placebit, illius nobis opera consilioque utendum puto. tu ad uillam fortasse cras.</paragraph></page><page id="296"><paragraph>iu Non .  Mai .   45 &lt;CICERO ATTICO SAL.&gt; A te heri duas epistulas accepi, alteram pridie datam Hilaro, alteram eodem die [a] tabellario, accepique ab Aegypta liberto eodem die Piliam et Atticam plane belle se habere; quae litterae mihi redditae sunt tertio de Cum&lt;an&gt;o die. quod mihi Bruti litteras, gratum. ad me quoque misit. eam ipsam ad te epistulam misi et ad eam exemplum mearum litterarum.  De fano, si nihil mihi hortorum inuenis, &lt;qui&gt; quidem tibi inueniendi sunt si me tanti facis quanti certe facis, ualde probo rationem tuam de Tusculano. quamuis prudens ad cogitandum sis, sicut es, tamen, nisi magnae curae tibi esset ut ego consequerer id quod magno opere uellem, numquam ea res tibi tam belle in mentem uenire potuisset. sed nescio quo pacto celebritatem requiro; itaque hortos mihi conficias necesse est. maxima est in Scapulae celebritas, propinquitas praeterea urbis,  ne totum diem in uilla. qua re ante quam discedis, Othonem, si Romae est, conuenias peruelim. si nihil erit, etsi tu meam stultitiam consuesti ferre, eo tamen progrediar ut stomachere. Drusus enim certe uendere uult. si ergo aliud &lt;de&gt;erit, non mea erit culpa [ni]si emero. qua in re ne labar, quaeso, prouide. prouidendi autem una ratio est si quid de Scapulanis possumus. et uelim me certiorem facias quam diu in suburbano sis futurus.  Apud Terentiam &lt;tam&gt; gratia opus est nobis tua quam auctoritate. sed facies ut uidebitur. scio enim si quid mea intersit tibi maiori curae solere esse quam mihi.</paragraph></page><page id="297"><paragraph>iii Non .  Mai .   45 &lt;CICERO ATTICO SAL.&gt; Hirtius ad me scripsit Sex. Pompeium Corduba exisse et fugisse in Hispaniam citeriorem, Gnaeum fugisse nescio quo; neque enim curo. nihil praeterea noui. litteras Narbone dedit xiiii  Kal. Mai. tu mihi de Canini naufragio quasi dubia misisti. scribes igitur si quid erit certius. quod me a maestitia &lt;a&gt;uocas, multum leuaris si locum fano dederis. multa mihi εἰς ἀποθέωσιν in mentem ueniunt, sed loco ualde opus est. qua re etiam Othonem uide. </paragraph></page><page id="298"><paragraph>prid .  Non .  Mai .   45 &lt;CICERO ATTICO SAL.&gt; Non dubito quin occupatissimus fueris qui ad me nihil litterarum; sed homo nequam, qui tuum commodum non exspectarit, cum ob eam unam causam missus esset. nunc quidem, nisi quid te tenuit, suspicor te esse in suburbano. at ego hic scribendo dies totos nihil equidem leuor, sed tamen aberro.  Asinius Pollio ad me scripsit de impuro nostro cognato. quod Balbus minor nuper satis plane, Dolabella obscure, hic apertissime. ferrem grauiter si nouae aegrimoniae locus esset. sed tamen ecquid impurius? o hominem cauendum! quamquam mihi quidem—sed tenendus dolor est. tu, quoniam necesse nihil est, sic scribes aliquid si uacabis.</paragraph></page><page id="299"><paragraph>Non .  Mai .   45 &lt;CICERO ATTICO SAL.&gt; Quod putas oportere peruideri iam animi mei firmitatem grauiusque quosdam scribis de me loqui quam aut te scribere aut Brutum, si qui me fractum esse animo et debilitatum putant sciant quid litterarum et cuius generis conficiam, credo, si modo homines sint, existiment me, siue ita leuatus sim ut animum uacuum ad res difficilis scribendas adferam, reprehendendum non esse, siue hanc aberrationem a dolore delegerim quae  maxime liberalis sit doctoque homine dignissima, laudari me etiam oportere. sed cum ego faciam omnia quae facere possim ad me adiuuandum, tu effice id quod uideo te non minus quam me laborare. hoc mihi debere uideor neque leuari posse nisi soluero aut uidero me posse soluere, id est locum qualem uolo inuenero. heredes Scapulae si istos hortos, ut scribis tibi Othonem dixisse, partibus quattuor factis liceri cogitant, nihil est scilicet emptori loci; sin uenibunt, quid fieri possit uidebimus. nam ille locus Publicianus qui est Treboni et Cusini erat ad me adlatus. sed scis aream esse. nullo pacto probo. Clodiae sane placent, sed non puto esse uenalis. de Drusi hortis, quamuis ab iis abhorreas, ut scribis, tamen eo confugiam nisi quid inueneris. aedificatio me non mouet. nihil enim aliud aedificabo nisi id quod etiam si illos non habuero.  Κῦρος βʹ mihi sic placuit ut cetera Antisthenis, hominis acuti magis quam eruditi.</paragraph></page><page id="300"><paragraph>uiii Id .  Mai .   45 &lt;CICERO ATTICO SAL.&gt; Tabellarius ad me cum sine litteris tuis uenisset, existimaui tibi eam causam non scribendi fuisse quod pridie scripsisses ea ipsa ad quae rescripsi hac epistula. exspectaram tamen aliquid de litteris Asini Pollionis. sed nimium ex meo otio tuum specto. quamquam tibi remitto, nisi quid necesse erit, nec&lt;esse&gt; ne habeas scribere, nisi eris ualde otiosus.   De tabellariis facerem quod suades, si essent ullae necessariae litterae, ut erant olim, cum tamen breuioribus diebus cottidie respondebant tempori tabellarii. at erat aliquid, Silius, Drusus, alia quaedam. nunc, nisi Otho exstitisset, quid scriberemus non erat; &lt;et id&gt; ipsum dilatum est. tamen adleuor cum loquor tecum absens, multo etiam magis cum tuas litteras lego. sed quoniam et abes (sic enim arbitror) et scribendi necessitas nulla est, conquiescent litterae nisi quid noui exstiterit.</paragraph></page><page id="301"><paragraph>uii Id .  Mai .   45 &lt;CICERO ATTICO SAL.&gt; Qualis futura sit Caesaris uituperatio contra laudationem meam perspexi ex eo libro quem Hirtius ad me misit; in quo colligit uitia Catonis, sed cum maximis laudibus meis. itaque misi librum ad Muscam ut tuis librariis daret. uolo enim eum diuulgari, quoque facilius fiat imperabis tuis.  Συμβουλευτικὸν saepe conor. nihil reperio, et quidem mecum habeo et Ἀριστοτέλους et Θεοπόμπου πρὸς Ἀλέξανδρον. sed quid simile? illi et quae ipsis honesta essent scribebant et grata Alexandro. ecquid tu eius modi reperis? mihi quidem nihil in mentem uenit.  Quod scribis te uereri ne et gratia et auctoritas nostra hoc meo maerore minuatur, ego quid homines aut reprehendant aut postulent nescio. ne doleam? qui potest? ne iaceam? quis umquam minus? dum tua me domus leuabat, quis a me  exclusus? quis uenit qui offenderet? Asturam sum a te profectus. legere isti laeti qui me reprehendunt tam multa non possunt quam ego scripsi. quam bene, nihil ad rem; sed genus scribendi id fuit quod nemo abiecto animo facere posset. triginta dies in horto fui. quis aut congressum meum aut facilitatem sermonis desiderauit? nunc ipsum ea lego, ea scribo ut hi qui mecum sunt difficilius otium ferant quam ego laborem. si quis requirit cur Romae non sim: quia discessus est; cur non sim in iis meis praediolis quae sunt huius temporis: quia frequentiam illam non facile ferrem. ibi sum igitur ubi is qui optimas Baias habebat quotannis hoc tempus consumere solebat. cum Romam uenero, nec uultu nec oratione reprehendar. hilaritatem illam qua hanc tristitiam temporum condiebamus in perpetuum amisi, constantia et firmitas nec animi nec orationis requiretur.  De hortis Scapul&lt;an&gt;is hoc uidetur effici posse, aliud tua gratia, aliud nostra, ut praeconi subiciantur. id nisi fit, excludemur. sin ad tabulam uenimus, uincemus facultates Othonis nostra cupiditate. nam quod ad me de Lentulo scribis, non est in eo. Faberiana modo res certa sit tuque enitare, quod facis, quod uolumus consequemur.  Quod quaeris quam diu hic: paucos dies, sed certum non habeo. simul ac constituero, ad te scribam, et tu ad me quam diu in suburbano sis futurus. quo die ego ad te haec misi de Pilia et Attica mihi quoque eadem quae scribis et scribuntur et nuntiantur. </paragraph></page><page id="302"><paragraph>u Id .  Mai .   45 &lt;CICERO ATTICO SAL.&gt; Nihil erat quod scriberem. scire tamen uolebam ubi esses; si abes aut &lt;a&gt;futurus es, quando rediturus esses. facies igitur  certiorem. et quod tu scire uolebas ego quando ex hoc loco, postridie Idus Lanuui constitui manere, inde postridie in Tusculano aut Romae. utrum sim facturus eo ipso die scies.  Scis quam sit φιλαίτιον συμφορά, minime in te quidem, sed tamen auide sum adfectus de fano, quod nisi non dico effectum erit sed fieri uidero (audebo hoc dicere et tu ut soles accipies), incursabit in te dolor meus, non iure ille quidem sed tamen feres hoc ipsum quod scribo ut omnia mea fers ac tulisti. omnis tuas consolationes unam hanc in rem uelim conferas. si quaeris quid optem, primum Scapulae, deinde Clodiae, postea, si Silius nolet, Drusus aget iniuste, Cusini et Treboni. puto tertium esse dominum, Rebilum fuisse certe scio. sin autem tibi Tusculanum placet, ut significasti quibusdam litteris, tibi adsentiar. hoc quidem utique perficies si me leuari uis, quem iam etiam grauius accusas quam patitur tua consuetudo, sed facis summo amore et uictus fortasse uitio meo—sed tamen si me leuari uis, haec est summa leuatio uel, si uerum scire uis, una.  Hirti epistulam si legeris, quae mihi quasi πρόπλασμα uidetur eius uituperationis quam Caesar scripsit de Catone, facies me quid tibi uisum sit, si tibi erit commodum, certiorem.  Redeo ad fanum. nisi hac aestate absolutum erit, quam uides integram restare, scelere me liberatum non putabo. </paragraph></page><page id="303"><paragraph>ui Id .  Mai .   45 &lt;CICERO ATTICO SAL.&gt; Nullum a te desideraui diem litterarum; uidebam enim quae scribis, et tamen suspicabar uel potius intellegebam nihil fuisse quod scriberes; a. d.  ui &lt; ii &gt; Id. uero et abesse te putabam et plane uidebam nihil te habere. ego tamen ad te fere cottidie mittam; malo enim frustra quam te non habere cui des, si quid forte sit quod putes me scire oportere. itaque accepi  ui  Id. litteras tuas inanis. quid enim habebas quod scriberes? mi tamen illud quicquid erat non molestum fuit, &lt;ut&gt; nihil aliud, scire me noui te nihil habere.  Scripsi&lt;sti&gt; tamen nescio quid de Clodia. ubi ergo ea est aut quando uentura? placet mihi res sic ut secundum Othonem nihil magis. sed neque hanc uendituram puto (delectatur enim et copiosa est) et illud alterum quam sit difficile te non fugit. sed, obsecro, enitamur ut aliquid ad id quod cupio excogitemus.  Ego me hinc postridie &lt;Idus&gt; exiturum puto sed aut in Tusculanum aut domum, inde fortasse Arpinum. cum certum sciero, scribam ad te.</paragraph></page><page id="304"><paragraph>iu Id .  Mai .   45 &lt;CICERO ATTICO SAL.&gt; Venerat mihi in mentem monere te ut id ipsum quod facis faceres. putabam enim commodius te idem istuc domi agere posse interpellatione sublata.  Ego postridie Idus, ut scripsi ad te ante, Lanuui manere constitui, inde aut Romae aut in Tusculano; scies ante utrum[que]. quod scribis scire te mihi illam rem fore leuamento, bene facis; quin id esse mihi crede perinde ut existimare tu non potes. res indicat quanto opere id cupiam, cum tibi audeam confiteri quem id non ita ualde probare arbitrer. sed ferendus tibi in hoc meus error. ferendus? immo uero etiam adiuuandus. de Othone diffido, fortasse quia cupio. sed tamen maior etiam res est quam facultates nostrae, praesertim aduersario et cupido et locuplete et herede. proximum est ut uelim Clodiae. sed si ista minus confici possunt, effice quiduis. ego me maiore religione quam quisquam fuit ullius uoti obstrictum puto. uidebis etiam Trebonianos, etsi absunt domini. sed, ut ad te heri scripsi, considerabis etiam de Tusculano, ne aestas effluat; quod certe non est committendum. </paragraph></page><page id="305"><paragraph>iii Id .  Mai .   45 &lt;CICERO ATTICO SAL.&gt; Et Hirtium aliquid ad te συμπαθῶς de me scripsisse facile patior (fecit enim humane) et te eius epistulam ad me non misisse multo facilius; tu enim etiam humanius. illius librum quem ad me misit de Catone propterea uolo diuulgari a tuis ut ex istorum uituperatione sit illius maior laudatio.  Quod per Mustelam agis, habes hominem ualde idoneum meique sane studiosum iam inde a Pontiano. perfice igitur aliquid. quid autem aliud nisi ut aditus sit emptori? quod per quemuis heredem potest effici. sed Mustelam id perfecturum, si rogaris, puto. mihi uero et locum quem opto ad id quod uolumus dederis et praeterea ἐγγήραμα. nam illa Sili et Drusi non satis οἰκοδεσποτικὰ mihi uidentur. quid enim? sedere totos dies in uilla? ista igitur malim, primum Othonis, deinde Clodiae. si nihil fiet, aut Druso ludus est suggerendus aut utendum Tusculano.  Quod domi te inclusisti ratione fecisti; sed, quaeso, confice et te uacuum redde nobis. ego hinc, ut scripsi antea, postridie Idus Lanuui, deinde postridie in Tusculano. contudi enim animum et fortasse uici, si modo permansero. scies igitur fortasse cras, summum perendie.  Sed quid est, quaeso? Philotimus nec Carteia Pompeium teneri (qua de re litterarum ad Clodium Patauinum missarum exemplum mihi Oppius et Balbus miserant, se id factum  arbitrari) bellumque narrat reliquum satis magnum. solet omnino esse Fauoniaster. sed tamen, si quid habes. uolo etiam de naufragio Caniniano scire quid sit.  Ego hic duo magna συντάγματα absolui; nullo enim alio modo a miseria quasi aberrare possum. tu mihi, etiam si nihil erit quod scribas, quod fore ita uideo, tamen id ipsum scribas uelim te nihil habuisse quod scriberes, dum modo ne his uerbis.</paragraph></page><page id="306"><paragraph>xui Kal .  Iun .   45  in Tusculano &lt;CICERO ATTICO SAL.&gt; De Attica optime. ἀκηδία tua me mouet, etsi scribis nihil esse. in Tusculano eo commodius ero quod et crebrius tuas litteras accipiam et te ipsum non numquam uidebo; nam ceteroqui ἀνεκτότερα erant Asturae nec haec quae refricant &lt;non&gt; hic me magis angunt; etsi tamen, ubicumque sum, illa sunt mecum.  De Caesare uicino scripseram ad te quia cognoram ex tuis  litteris. eum σύνναον Quirino malo quam Saluti. tu uero peruulga Hirtium. id enim ipsum putaram quod scribis, ut cum ingenium amici nostri probaretur, ὑπόθεσις uituperandi Catonis irrideretur.</paragraph></page><page id="307"><paragraph>Id .  Mai .   45  Asturae &lt;CICERO ATTICO SAL.&gt; Vincam, opinor, animum et Lanuuio pergam in Tusculanum. aut enim mihi in perpetuum fundo illo carendum est (nam dolor idem manebit, tantum modo oc&lt;cul&gt;tius) aut nescio quid intersit utrum illuc nunc ueniam an ad decem annos. neque enim ista maior admonitio quam quibus adsidue conficior et dies et noctes. 'quid ergo?' inquies, 'nihil litterae?' in hac quidem re uereor ne etiam contra; nam essem fortasse durior. ex&lt;cul&gt;to enim &lt;in&gt; animo nihil agreste, nihil inhumanum est.  Tu igitur, ut scripsisti, nec id incommodo tuo. uel binae enim poterunt litterae. occurram etiam, si necesse erit. ergo id quidem ut poteris.</paragraph></page><page id="308"><paragraph>xuii Kal .  Iun .   45  Lanuui &lt;CICERO ATTICO SAL.&gt; De Mustela, ut scribis, etsi magnum opus est. eo magis delabor ad Clodiam. quamquam in utroque Faberianum nomen explorandum est. de quo nihil nocuerit si aliquid cum Balbo eris locutus, et quidem, ut res est, emere nos uelle nec posse sine isto nomine nec audere re incerta. sed quando Clodia Romae  futura est et quanti rem aestimas? eo prorsus specto, non quin illud malim, sed et magna res est et difficile certamen cum cupido, cum locuplete, cum herede. etsi de cupiditate nemini concedam; ceteris rebus inferiores sumus. sed haec coram.</paragraph></page><page id="309"><paragraph>xui Kal .  Iun .   45 &lt;CICERO ATTICO SAL.&gt; Hirti librum, ut facis, diuulga. de Philotimo idem et ego arbitrabar. domum tuam pluris uideo futuram uicino Caesare. tabellarium meum hodie exspectamus. nos de Pilia et Attica certiores faciet.  Domi te libenter esse facile credo. sed uelim scire quid tibi restet aut iamne confeceris. ego te in Tusculano exspecto eoque magis quod Tironi statim te uenturum scripsisti et addidisti te putare opus esse.</paragraph></page><page id="310"><paragraph>xiii Kal .  Iun .   45  in Tusculano &lt;CICERO ATTICO SAL.&gt; Sentiebam omnino quantum mihi praesens prodesses, sed multo magis post discessum tuum sentio. quam ob rem, ut ante ad te scripsi, aut ego ad te totus aut tu ad me quod licebit.  Heri non multo post quam tu a me discessisti, †puto† quidam urbani ut uidebantur ad me mandata et litteras attulerunt a C. Mario C. f. C. n. multis uerbis: agere mecum per cognationem quae mihi secum esset, per eum Marium quem scripsissem, per eloquentiam L. Crassi, aui sui, ut se defenderem, causamque suam mihi perscripsit. rescripsi patrono illi nihil opus esse, quoniam Caesaris, propinqui eius, omnis  potestas esset, uiri optimi et hominis liberalissimi; me tamen ei fauturum. o tempora! fore cum dubitet Curtius consulatum petere! sed haec hactenus.  De Tirone, mihi curae est. sed iam sciam quid agat. heri enim misi qui uideret; cui etiam ad te litteras dedi. epistulam ad Ciceronem tibi misi. horti quam in diem proscripti sint uelim ad me scribas.</paragraph></page><page id="311"><paragraph>xiu Kal .  Iun .   45 &lt;CICERO ATTICO SAL.&gt; Vt me leuarat tuus aduentus sic discessus adflixit. qua re cum poteris, id est cum Sexti auctioni operam dederis, reuises nos. uel unus dies mihi erit utilis, quid dicam gratus? ipse Romam uenirem ut una essemus, si satis consilium quadam de re haberem.</paragraph></page><page id="312"><paragraph>xiii Kal .  Iun .   45 &lt;CICERO ATTICO SAL.&gt; Tironem habeo citius quam uerebar. uenit etiam Nicias, et Valerium hodie audiebam esse uenturum. quamuis multi sint, magis tamen ero solus quam si unus esses. sed exspecto te, a Peducaeo utique; tu autem significas aliquid etiam ante. uerum id quidem ut poteris.  De Vergilio, ut scribis. hoc tamen uelim scire, quando auctio. epistulam ad Caesarem mitti uideo tibi placere. quid quaeris? mihi quoque hoc idem maxime placuit, et eo magis quod nihil est in ea nisi optimi ciuis, sed ita optimi ut tempora; quibus parere omnes πολιτικοὶ praecipiunt. sed scis ita nobis esse uisum ut isti ante legerent. tu igitur id curabis. sed nisi plane iis intelleges placere, mittenda non est. id autem utrum illi sentiant anne simulent tu intelleges. mihi simulatio pro repudiatione fuerit. τοῦτο δὲ μηλώσῃ.  De Caerellia quid tibi placeret Tiro mihi narrauit: debere non esse dignitatis meae, perscriptionem tibi placere: 'hoc  metuere, alterum in metu non ponere!' sed et haec et multa alia coram. sustinenda tamen, si tibi uidebitur, solutio est nominis Caerelliani dum et de Metione [et de Faberi] et de Faberio sciamus.</paragraph></page><page id="313"><paragraph>xii Kal .  Iun .   45 &lt;CICERO ATTICO SAL.&gt; L. Tullium Montanum nosti qui cum Cicerone profectus est. ab eius sororis uiro litteras accepi Montanum Planco debere, quod praes pro Flaminio sit, HS  xx ; de ea re nescio quid te a Montano rogatum. sane uelim, siue Plancus est rogandus siue qua re potes illum iuuare, iuues. pertinet ad nostrum officium. si res tibi forte notior est quam mihi aut si Plancum rogandum putas, scribas ad me uelim ut quid rei sit et quid rogandum sciam.  De epistula ad Caesarem quid egeris exspecto. de Silio non ita sane laboro. tu mi aut Scapulanos aut Clodianos efficias necesse est. sed nescio quid uideris dubitare de Clodia; utrum quando ueniat an sintne uenales? sed quid est quod audio Spintherem fecisse diuortium?  De lingua Latina securi es animi. dices †qui alia quae scribis†. ἀπόγραφα sunt, minore labore fiunt; uerba tantum adfero, quibus abundo. </paragraph></page><page id="314"><paragraph>xi Kal .  Iun .   45 &lt;CICERO ATTICO SAL.&gt; Ego, etsi nihil habeo quod ad te scribam, scribo tamen quia tecum loqui uideor. hic nobiscum sunt Nicias et Valerius. hodie tuas litteras exspectabamus matutinas. erunt fortasse [alteras notasse] alterae postmeridianae, nisi te Epiroticae litterae impedient, quas ego non interpello. misi ad te epistulas ad Marcianum et ad Montanum. eas in eundem fasciculum uelim addas, nisi forte iam dedisti.</paragraph></page><page id="315"><paragraph>x Kal .  Iun .   45 &lt;CICERO ATTICO SAL.&gt; Ad Ciceronem ita scripsisti ut neque seuerius neque temperatius scribi potuerit nec magis [quam] quem ad modum ego maxime uellem; prudentissime etiam ad Tullios. qua re aut ista proficient aut aliud agamus. de pecunia uero uideo a te omnem diligentiam adhiberi uel potius iam adhibitam esse. quod si efficis, a te hortos habebo. nec uero ullum genus possessionis est quod malim, maxime scilicet ob eam causam quae suscepta est; cuius festinationem mihi tollis, quoniam de aestate polliceris uel potius recipis. deinde etiam ad καταβίωσιν maestitiamque minuendam nihil mihi reperiri potest aptius; cuius rei cupiditas impellit me interdum ut te hortari uelim. sed me ipse reuoco; non enim dubito quin, quod me ualde uelle putes, in eo tu me ipsum cupiditate uincas. itaque istuc iam pro facto habeo.   Exspecto quid istis placeat de epistula ad Caesarem. Nicias te, ut debet, amat uehementerque tua sui memoria delectatur. ego uero Peducaeum nostrum uehementer diligo; nam et quanti patrem feci, totum in hunc &lt;contuli et hunc&gt; ipsum per se aeque amo atque illum amaui, te uero plurimum qui hoc ab utroque nostrum fieri uelis. si hortos inspexeris et si de epistula certiorem me feceris, dederis mihi quod ad te scribam; si minus, scribam tamen aliquid. numquam enim deerit.</paragraph></page><page id="316"><paragraph>ix Kal .  Iun .   45 &lt;CICERO ATTICO SAL.&gt; Gratior mihi celeritas tua quam ipsa res. quid enim indignius? sed iam ad ista obduruimus et humanitatem omnem exuimus. tuas litteras hodie exspectabam, nihil equidem ut ex iis noui; quid enim? uerum tamen.</paragraph></page><page id="317"><paragraph>ui Kal .  Iun .   45(?) &lt;CICERO ATTICO SAL.&gt; Oppio et Balbo epistulas deferri iubebis. et tamen Pisonem sicubi, de auro. Faberius si uenerit, uidebis ut tantum attribuatur, si modo attribuetur, quantum debetur. accipies ab Erote.  Ariarathes, Ariobarzani filius, Romam uenit. uult, opinor, regnum aliquod emere a Caesare; nam quo modo nunc est, pedem ubi ponat in suo non habet. omnino eum Sestius noster, parochus publicus, occupauit; quod quidem facile patior. uerum tamen, quod mihi summo beneficio meo magna cum fratre illius necessitudo est, inuito eum per litteras ut apud me deuersetur. ad eam rem cum mitterem Alexandrum, has ei dedi litteras.</paragraph></page><page id="318"><paragraph>iu Kal .  Iun .   45 &lt;CICERO ATTICO SAL.&gt; Cras igitur auctio Peducaei. cum poteris ergo; etsi impediet fortasse Faberius. sed tamen, cum licebit. Dionysius noster grauiter queritur, et tamen iure, a discipulis abesse tam diu. multis uerbis scripsit ad me, credo item ad te. mihi quidem uidetur etiam diutius afuturus. ac nollem; ualde enim hominem desidero.  A te litteras exspectabam, nondum scilicet; nam has mane rescribebam.</paragraph></page><page id="319"><paragraph>Kal .  Iun .   45 &lt;CICERO ATTICO SAL.&gt; Ego uero ista nomina sic probo ut nihil aliud me moueat nisi quod tu uideris dubitare. illud enim non accipio in bonam partem, quod ad me refers; qui si ipse negotium meum gererem, nihil gererem nisi consilio tuo. sed tamen intellego magis te id facere diligentia qua semper uteris quam quo dubites de nominibus istis. etenim Caelium non probas, plura non uis. utrumque laudo. his igitur utendum est. praes aliquando factus es&lt;ses&gt;, et in his quidem tabulis. a me igitur omnia. quod dies longior est (teneamus modo quod uolumus), puto fore istam etiam a praecone diem, certe ab heredibus. de Crispo et Mustela uidebis, et uelim scire quae sit pars duorum.   De Bruti aduentu eram factus certior. attulerat enim ab eo Aegypta libertus litteras. misi ad te epistulam, quia commode scripta erat.</paragraph></page><page id="320"><paragraph>prid .  Non .  Iun .   45 &lt;CICERO ATTICO SAL.&gt; Habeo munus a te elaboratum decem legatorum: et quidem &lt;de Tuditano idem&gt; puto. nam filius anno post quaestor fuit quam consul Mummius.  Sed quoniam saepius de nominibus quaeris quid placeat, ego quoque tibi saepius respondeo placere. si quid poteris, cum Pisone conficies; Auius enim uidetur in officio futurus. uelim ante possis, si minus, utique simul simus cum Brutus ueniet in Tusculanum. magni interest mea una nos esse. scies autem qui dies is futurus sit, si puero negotium dederis ut quaerat. </paragraph></page><page id="321"><paragraph>Non .  Iun .   45 &lt;CICERO ATTICO SAL.&gt; Sp. Mummium putaram in decem legatis fuisse, sed uidelicet (etenim εὔλογον) fratri fuisse. fuit enim ad Corinthum. misi tibi Torquatum.  Colloquere tu quidem cum Silio, ut scribis, sed urge. illam diem negabat esse mense Maio, istam non negabat. sed tu, ut omnia, istuc quoque ages diligenter. de Crispo et Mustela scilicet, cum quid egeris. quoniam ad Bruti aduentum fore te nobiscum polliceris, satis est, praesertim cum hi tibi dies in magno nostro negotio consumantur.</paragraph></page><page id="322"><paragraph>iii Non .  Iun .(?)   45  Asturae &lt;CICERO ATTICO SAL.&gt; De aquae ductu probe fecisti. columnarium uide ne nullum debeamus; quamquam mihi uideor audisse &lt;e&gt; Camillo commutatam esse legem.  Pisoni quid est quod honestius respondere possimus quam solitudinem Catonis? nec coheredibus solum Herennianis, sed etiam, ut scis (tu enim mecum egisti), de puero Lucullo, quam pecuniam tutor (nam hoc quoque ad rem pertinet) in Achaia sumpserat. sed agit liberaliter, quoniam negat se quicquam facturum contra nostram uoluntatem. coram igitur, ut scribis, constituemus quem ad modum rem explicemus. quod reliquos coheredes conuenisti, fecisti plane bene.  Quod epistulam meam ad Brutum poscis, non habeo eius exemplum; sed tamen saluum est, et ait Tiro te habere oportere et, ut recordor, una cum illius obiurgatoria tibi meam quoque quam ad eum rescripseram misi. iudiciali molestia ut caream uidebis.  Tuditanum istum, proauum Hortensi, plane non noram et filium, qui tum non potuerat esse legatus, fuisse putaram. Mummium fuisse ad Corinthum pro certo habeo. saepe enim hic Spurius, qui nuper est &lt;mortuus&gt;, epistulas mihi pronuntiabat uersiculis factas ad familiaris missas a Corintho. sed non  dubito quin fratri fuerit legatus, non in decem. atque hoc etiam accepi, non solitos maiores nostros eos legare in decem qui essent imperatorum necessarii, ut nos ignari pulcherrimorum institutorum aut neglegentes potius M. Lucullum et L. Murenam et ceteros coniunctissimos ad L. Lucullum misimus. illudque εὐλογώτατον, illum fratri in primis eius legatis fuisse. &lt;o&gt; operam tuam multam, qui et haec cures et mea expedias et sis in tuis non multo minus diligens quam in meis!</paragraph></page><page id="323"><paragraph>iu Id .  Iun .   45  in Tusculano &lt;CICERO ATTICO SAL.&gt; Sestius apud me fuit et Theopompus pridie. uenisse a Caesare narrabat litteras; hoc scribere, sibi certum esse Romae manere, causamque eam ascribere quae erat in epistula nostra. ne se absente leges suae neglegerentur sicut esset neglecta sumptuaria (est εὔλογον, idque eram suspicatus; sed istis mos gerendus est, nisi placet hanc ipsam sententiam nos persequi); et Lentulum cum Metella certe fecisse diuortium. haec omnia tu melius. rescribes igitur quicquid uoles, dum modo aliquid. iam enim non reperio quid te rescripturum putem, nisi forte de Mustela aut si Silium uideris.</paragraph></page><page id="324"><paragraph>iii Id .  Iun .   45 &lt;CICERO ATTICO SAL.&gt; Brutus heri uenit in Tusculanum post horam decimam. hodie igitur me uidebit, ac uellem cum tu adesses. iussi equidem ei nuntiari te, quoad potuisses, exspectasse eius aduentum uenturumque si audisses meque, ut facio, continuo te certiorem esse facturum. </paragraph></page><page id="325"><paragraph>u Id .  Iun .   45 &lt;CICERO ATTICO SAL.&gt; Plane [facturum] nihil erat quod ad te scriberem; modo enim discesseras et paulo post triplicis remiseras. uelim cures fasciculum ad Vestorium deferendum et alicui des negotium qui quaerat Q. Staberi fundus num quis in Pompeiano Nolanoue uenalis sit. epitomen Bruti Caelianorum uelim mihi mittas et a Philoxeno Παναιτίου περὶ Προνοίας. te Idibus uidebo cum tuis. </paragraph></page><page id="326"><paragraph>xu Kal .  Quint .(?)   45 &lt;CICERO ATTICO SAL.&gt; Commodum discesseras heri cum Trebatius uenit, paulo post Curtius, hic salutandi causa, sed mansit inuitatus. Trebatium nobiscum habemus. hodie mane Dolabella. multus sermo ad multum diem. nihil possum dicere ἐκτενέστερον, nihil φιλοστοργότερον. uentum est tamen ad Quintum. multa ἄφατα, ἀδιήγητα, sed unum eius modi quod, nisi exercitus sciret, non  modo Tironi dictare sed ne ipse quidem auderem scribere * * * sed haec hactenus.  Εὐκαίρως ad me uenit, cum haberem Dolabellam, Torquatus, humanissimeque Dolabella quibus uerbis secum egissem exposuit. commodum enim egeram diligentissime; quae diligentia grata est uisa Torquato.  A te exspecto si quid de Bruto. quamquam Nicias confectum putabat; sed diuortium non probari. quo etiam magis laboro idem quod tu. si quid est enim offensionis, haec res mederi potest.  Mihi Arpinum eundum est. nam et opus est constitui a nobis illa praediola et uereor ne exeundi potestas non sit cum Caesar uenerit; de cuius aduentu eam opinionem Dolabella habet quam tu coniecturam faciebas ex litteris Messallae. cum illuc uenero intellexeroque quid negoti sit, tum ad quos dies rediturus sim scribam ad te.</paragraph></page><page id="327"><paragraph>xiu Kal .  Quint .(?)   45 &lt;CICERO ATTICO SAL.&gt; Minime miror te et grauiter ferre de Marcello et plura uereri periculi genera. quis enim hoc timeret quod neque acciderat antea nec uidebatur natura ferre ut accidere posset? omnia igitur metuenda. sed illud παρὰ τὴν ἱστορίαν, tu praesertim, me reliquum consularem. quid? tibi Seruius quid uidetur? quamquam hoc nullam ad partem ualet scilicet, mihi praesertim qui non minus bene actum cum illis putem. quid enim sumus aut quid esse possumus? domin an foris? quod nisi mihi hoc uenisset in mentem, scribere ista nescio quae, quo uerterem me non haberem.   Ad Dolabellam, ut scribis, ita puto faciendum, κοινότερα quaedam et πολιτικώτερα. faciendum certe aliquid est; ualde enim desiderat.  Brutus si quid egerit, curabis ut sciam; cui quidem quam primum agendum puto, praesertim si statuit. sermunculum enim omnem aut restinxerit aut sedarit. sunt enim qui loquantur etiam mecum. sed haec ipse optime, praesertim si etiam tecum loquetur.  Mihi est in animo proficisci  xi  Kal. hic enim nihil habeo quod agam, ne hercule illic quidem nec usquam, sed tamen aliquid illic. hodie Spintherem exspecto. misit enim Brutus ad me. per litteras purgat Caesarem de interitu Marcelli; in quem, ne si insidiis quidem ille interfectus esset, caderet ulla suspicio. nunc uero, cum de Magio constet, nonne furor eius causam omnem sustinet? plane quid sit non intellego. explanabis igitur. quamquam nihil habeo quod dubitem nisi ipsi Magio quae fuerit causa amentiae; pro quo quidem etiam sponsor sum factus. et nimirum id fuit. soluendo enim non erat. credo eum petisse a Marcello aliquid et illum, ut erat, constantius respondisse.</paragraph></page><page id="328"><paragraph>x Kal .  Quint .   45  in Arpinati &lt;CICERO ATTICO SAL.&gt; 'Οὐ ταὐτὸν εἶδος.' credebam esse facile; totum est aliud postea quam sum a te diiunctior. sed fuit faciendum, ut et constituerem mercedulas praediorum et ne magnum onus obseruantiae Bruto nostro imponerem. posthac enim poterimus commodius colere inter nos in Tusculano. hoc autem tempore,  cum ille me cottidie uidere uellet, ego ad illum ire non possem, priuabatur omni delectatione Tusculani.  Tu igitur si Seruilia uenerit, si Brutus quid egerit, etiam si constituerit quando obuiam, quicquid denique erit quod scire me oporteat, scribes. Pisonem, si poteris, conuenies. uides quam maturum sit. sed tamen quod commodo tuo fiat.</paragraph></page><page id="329"><paragraph>ix Kal .  Quint .   45 &lt;CICERO ATTICO SAL.&gt; Valde me momorderunt [epistulae] tuae de Attica nostra; eaedem [sane] tamen sanauerunt. quod enim te ipse consolabare eisdem litteris, id mihi erat satis firmum ad leniendam aegritudinem.  Ligarianam praeclare uendidisti. posthac quicquid scripsero, tibi praeconium deferam. quod ad me de Varrone scribis, scis me antea orationes aut aliquid id genus solitum scribere ut Varronem nusquam possem intexere. postea autem quam haec coepi φιλολογώτερα, iam Varro mihi denuntiauerat magnam sane et grauem προσφώνησιν. biennium praeteriit cum ille Καλλιππίδης adsiduo cursu cubitum nullum processerit. ego autem me parabam ad id quod ille mihi misisset ut 'αὐτῷ τῷ μέτρῳ καὶ λώϊον', si modo potuissem; nam hoc etiam Hesiodus ascribit, 'αἴ κε δύνηαι'. nunc illam περὶ Τελῶν σύνταξιν sane mihi probatam Bruto, ut tibi placuit, despondimus, idque tu eum non nolle mihi scripsisti. ergo illam Ἀκαδημικήν, in qua homines nobiles illi quidem sed nullo modo philologi nimis acute loquuntur, ad Varronem transferamus. etenim sunt Antiochia, quae iste ualde probat. Catulo et Lucullo alibi  reponemus, ita tamen si tu hoc probas; deque eo mihi rescribas uelim.  De Brinniana auctione accepi a Vestorio litteras. ait sine ulla controuersia rem ad me esse collatam. Romae uidelicet aut in Tusculano me fore putauerunt a. d.  uiii  Kal. Quint. dices igitur uel amico tuo Suettio, coheredi meo, uel Labeoni nostro paulum proferant auctionem; me circiter Nonas in Tusculano fore. &lt;tu&gt; cum Pisone; Erotem habes. de Scapulanis hortis toto pectore cogitemus. dies adest.</paragraph></page><page id="330"><paragraph>uiii Kal .  Quint .   45 &lt;CICERO ATTICO SAL.&gt; Commotus tuis litteris, quod ad me de Varrone scripseras, totam Academiam ab hominibus nobilissimis abstuli, transtuli ad nostrum sodalem et e duobus libris contuli in quattuor. grandiores sunt omnino quam erant illi, sed tamen multa detracta. tu autem mihi peruelim scribas qui intellexeris illum uelle; illud uero utique scire cupio quem intellexeris ab eo ζηλοτυπεῖσθαι, nisi forte Brutum. id hercle restabat! sed tamen scire peruelim. libri quidem ita exierunt, nisi forte me communis φιλαυτία decipit, ut in tali genere ne apud Graecos quidem simile quicquam. tu illam iacturam feres aequo animo quod illa quae habes de Academicis frustra descripta sunt. multo tamen haec erunt splendidiora, breuiora, meliora.  Nunc autem ἀπορῶ quo me uertam. uolo Dolabellae ualde  desideranti; non reperio quid, et simul αἰδέομαι Τρῶας, neque, si aliud quid, potero μέμψιν effugere. aut cessandum igitur aut aliquid excogitandum.  Sed quid haec leuia curamus? Attica mea, obsecro te, quid agit? quae me ualde angit. sed crebro regusto tuas litteras; in iis acquiesco. tamen exspecto nouas.  Brinni libertus, coheres noster, scripsit ad me uelle, si mihi placeret, coheredes &lt;se&gt; et Sabinum Albium ad me uenire. id ego plane nolo. hereditas tanti non est. et tamen obire auctionis diem facile poterunt (est enim  iii  Id.) si me in Tusculano postridie Nonas mane conuenerint. quod si laxius uolent proferre diem, poterunt uel biduum uel triduum uel ut uidebitur; nihil enim interest. qua re nisi iam profecti sunt, retinebis homines. de Bruto, si quid erit, de Caesare, si quid scies, si quid erit praeterea, scribes.</paragraph></page><page id="331"><paragraph>uii Kal .  Quint .   45 &lt;CICERO ATTICO SAL.&gt; Illud etiam atque etiam consideres uelim, placeatne tibi mitti ad Varronem quod scripsimus. etsi etiam ad te aliquid pertinet; nam scito te ei dialogo adiunctum esse tertium. opinor igitur consideremus. etsi nomina iam facta sunt; sed uel induci uel mutari possunt.  Quid agit, obsecro te, Attica nostra? nam triduo abs te nullas acceperam, nec mirum; nemo enim uenerat, nec fortasse causa fuerat. itaque ipse quid scriberem non habebam.  quo autem die has Valerio dabam exspectabam aliquem meorum. qui si uenisset et a te quid attulisset, uidebam non defuturum quid scriberem.</paragraph></page><page id="332"><paragraph>ui Kal .  Quint .   45 &lt;CICERO ATTICO SAL.&gt; Nos cum flumina et solitudines sequeremur quo facilius sustentare nos possemus, pedem e uilla adhuc egressi non sumus; ita magnos et adsiduos imbris habebamus. illam Ἀκαδημικὴν σύνταξιν totam ad Varronem traduximus. primo fuit Catuli, Luculli, Hortensi; deinde, quia παρὰ τὸ πρέπον uidebatur, quod erat hominibus nota non illa quidem ἀπαιδευσία sed in his rebus ἀτριψία, simul ac ueni ad uillam eosdem illos sermones ad Catonem Brutumque transtuli. ecce tuae litterae de Varrone. nemini uisa est aptior Antiochia ratio. sed tamen uelim scribas ad me, primum placeatne tibi aliquid ad illum, deinde, si placebit, hocne potissimum.  Quid Seruilia? iamne uenit? Brutus ecquid agit et quando? de Caesare quid auditur? ego ad Nonas, quem ad modum dixi. tu cum Pisone, si quid poteris.</paragraph></page><page id="333"><paragraph>u Kal .  Quint .   45 &lt;CICERO ATTICO SAL.&gt; u  Kal. exspectabam Roma aliquid, non quo imperassem aliquid tuis. nunc igitur eadem illa, quid Brutus cogitet, aut, si aliquid egit &lt;quid egerit&gt;, ecquid a Caesare. sed quid ista quae minus  curo? Attica nostra quid agat scire cupio. etsi tuae litterae (sed iam nimis ueteres sunt) recte sperare iubent, tamen exspecto recens aliquid.</paragraph></page><page id="334"><paragraph>iu Kal .  Quint .   45 &lt;CICERO ATTICO SAL.&gt; Vides propinquitas quid habet. nos uero conficiamus hortos. colloqui uidebamur in Tusculano cum essem; tanta erat crebritas litterarum. sed id quidem iam erit. ego interea admonitu tuo perfeci sane argutulos libros ad Varronem, sed tamen exspecto quid ad ea quae scripsi ad te: primum qui intellexeris eum desiderare a me, cum ipse homo πολυγραφώτατος numquam me lacessisset; deinde quem ζηλοτυπεῖν &lt;intellexeris. quod si non Brutum,&gt; multo Hortensium minus aut eos qui de re publica loquuntur. plane hoc mihi explices uelim in primis, maneasne in sententia ut mittam ad eum quae scripsi an nihil necesse putes. sed haec coram.</paragraph></page><page id="335"><paragraph>iii Kal .  Quint .   45 &lt;CICERO ATTICO SAL.&gt; Commodum discesserat Hilarus librarius  iu  Kal., cui dederam litteras ad te, cum uenit tabellarius cum tuis litteris pridie datis; in quibus illud mihi gratissimum fuit, quod Attica nostra rogat te ne tristis sis, quodque tu ἀκίνδυνα esse scribis.  Ligarianam, ut uideo, praeclare auctoritas tua commendauit.  scripsit enim ad me Balbus et Oppius mirifice se probare ob eamque causam ad Caesarem eam se oratiunculam misisse. hoc igitur idem tu mihi antea scripseras.  In Varrone ista causa me non moueret, ne uiderer φιλένδοξος. sic enim constitueram, neminem includere in dialogos eorum qui uiuerent; sed quia &lt;scripseras&gt; et desiderari a Varrone et magni illum aestimare, eos confeci, et absolui nescio quam bene, sed ita accurate ut nihil posset supra, Academicam omnem quaestionem libris quattuor. in eis quae erant contra ἀκαταληψίαν praeclare collecta ab Antiocho Varroni dedi. ad ea ipse respondeo; tu es tertius in sermone nostro. si Cottam et Varronem fecissem inter se disputantis, ut a te proximis litteris admoneor, meum κωφὸν πρόσωπον esset. hoc in antiquis personis suauiter fit, ut et Heraclides in multis et nos in sex de re publica libris fecimus. sunt etiam de oratore nostri tres mihi uehementer probati. in eis quoque eae personae sunt ut mihi tacendum fuerit. Crassus enim loquitur, Antonius, Catulus senex, C. Iulius, frater Catuli, Cotta, Sulpicius. puero me hic sermo inducitur, ut nullae esse possent partes meae. quae autem his temporibus scripsi Ἀριστοτέλειον morem habent, in quo ita sermo inducitur ceterorum ut penes ipsum sit principatus. ita confeci quinque libros περὶ Τελῶν ut Epicurea L. Torquato, Stoica M. Catoni, Περιπατητικὰ M. Pisoni darem. ἀζηλοτύπητον id fore putaram quod omnes illi decesserant. haec Academica, ut scis, †cum† Catulo, Lucullo, Hortensio contuleram. sane in personas non cadebant; erant enim  λογικώτερα quam ut illi de iis somniasse umquam uiderentur. itaque ut legi tuas de Varrone, tamquam ἕρμαιον adripui. aptius esse nihil potuit ad id philosophiae genus, quo ille maxime mihi delectari uidetur, eaeque partes ut non sim consecutus ut superior mea causa uideatur. sunt enim uehementer πιθανὰ Antiochia; quae diligenter a me expressa acumen habent Antiochi, nitorem orationis nostrum, si modo is est aliquis in nobis. sed tu dandosne putes hos libros Varroni etiam atque etiam uidebis. mihi quaedam occurrunt; sed ea coram.</paragraph></page><page id="336"><paragraph>c .  ui Non .  Quint .   45 &lt;CICERO ATTICO SAL.&gt; A Caesare litteras accepi consolatorias datas prid. Kal. Mai. Hispali. de urbe augenda quid sit promulgatum non intellexi. id scire sane uelim. Torquato nostra officia grata esse facile patior eaque augere non desinam.  Ad Ligarianam de uxore Tuberonis et priuigna neque possum iam addere (est enim peruulgata) neque Tuberonem uolo offendere; mirifice est enim φιλαίτιος. theatrum quidem sane bellum habuisti.  Ego &lt;et&gt;si hoc loco facillime sustentor, tamen te uidere cupio. itaque ut constitui adero. fratrem credo a te esse conuentum. scire igitur studeo quid egeris.  De fama nihil sane laboro, etsi scripseram ad te tunc stulte 'nihil melius'; curandum enim non est. atque hoc 'in omni uita sua quemque &lt;a&gt; recta conscientia trauersum unguem non oportet discedere' uiden quam φιλοσόφως? an tu nos frustra existimas haec in manibus habere? δεδῆχθαι te nollem quod nihil erat. redeo enim rursus eodem: quicquamne me putas curare in toto, nisi ut ei ne desim? id ago scilicet ut iudicia uidear tenere. μὴ γὰρ αὐτοῖς. uellem tam domestica ferre possem quam ista contemnere. putas autem me uoluisse aliquid quod perfectum non sit? non licet scilicet sententiam suam. sed tamen quae tum acta sunt non possum non probare, et tamen non curare pulchre possum, sicuti facio. sed nimium multa de nugis. </paragraph></page><page id="337"><paragraph>c .  ui Kal .  Sept .   45  Asturae &lt;CICERO ATTICO SAL.&gt; Ad Hirtium dederam epistulam sane grandem quam scripseram proxime in Tusculano. huic quam tu mihi misisti rescribam alias. nunc alia malo.  Quid possum de Torquato, nisi aliquid a Dolabella? quod simul ac, continuo scietis. exspectabam hodie aut summum cras ab eo tabellarios; qui simul ac uenerint mittentur ad te. a Quinto exspecto. proficiscens enim e Tusculano  uiii  Kal., ut scis, misi ad eum tabellarios.  Nunc, ad rem ut redeam, 'inhibere' illud tuum, quod ualde mihi adriserat, uehementer displicet. est enim uerbum totum nauticum. quamquam id quidem sciebam, sed arbitrabar sustineri remos cum inhibere essent remiges iussi. id non esse eius modi didici heri cum ad uillam nostram nauis appelleretur. non enim sustinent, sed alio modo remigant. id ab ἐποχῇ remotissimum est. qua re facies ut ita sit in libro quem ad modum fuit. dices hoc idem Varroni, si forte mutauit. nec est melius quicquam quam ut Lucilius: 'sustineas currum ut bonus saepe agitator equosque.' semperque Carneades προβολὴν pugilis et retentionem aurigae similem facit ἐποχῇ. inhibitio autem remigum motum habet et uehementiorem quidem remigationis nauem conuertentis ad puppim. uides quanto haec diligentius curem quam aut de rumore aut de Pollione, de Pansa etiam. &lt;sed&gt; si quid certius (credo enim palam factum esse); et de Critonio si quid est certi, ne de Metello et Balbino. </paragraph></page><page id="338"><paragraph>prid .  Kal .  aut Kal .  Quint .   45  in Arpinati &lt;CICERO ATTICO SAL.&gt; Dic mihi, placetne tibi primum edere iniussu meo? hoc ne Hermodorus quidem faciebat, is qui Platonis libros solitus est diuulgare, ex quo 'λόγοισιν Ἑρμόδωρος'. quid illud? rectumne existimas cuiquam &lt;ante quam&gt; Bruto, cui te auctore προσφωνῶ? scripsit enim Balbus ad me se a te quintum de finibus librum descripsisse; in quo non sane multa mutaui, sed tamen quaedam. tu autem commode feceris si reliquos continueris, ne et ἀδιόρθωτα habeat Balbus et ἕωλα Brutus. sed haec hactenus, ne uidear περὶ μικρὰ σπουδάζειν. etsi nunc quidem maxima mihi sunt haec. quid est enim aliud?  Varroni quidem quae scripsi te auctore ita propero mittere ut iam Romam miserim describenda. ea si uoles, statim habebis. scripsi enim ad librarios ut fieret tuis, si tu uelles, describendi potestas. ea uero continebis quoad ipse te uideam; quod diligentissime facere soles cum a me tibi dictum est.   Quo modo autem fugit me tibi dicere? mirifice Caerellia studio uidelicet philosophiae flagrans describit a tuis: istos ipsos de finibus habet. ego autem tibi confirmo (possum falli ut homo) a meis eam non habere; numquam enim ab oculis meis afuerunt. tantum porro aberat ut binos scriberent, uix singulos confecerunt. tuorum tamen ego nullum delictum arbitror itemque te uolo existimare; a me enim praetermissum est ut dicerem me eos exire nondum uelle. hui, quam diu de nugis! de re enim nihil habeo quod loquar.  De Dolabella tibi adsentior. coheredes, ut scribis, in Tusculano. de Caesaris aduentu scripsit ad me Balbus non ante Kal. Sext. de Attica optime, quod leuius ac lenius et quod fert εὐκόλως. quod autem de illa nostra cogitatione scribis, in qua nihil tibi cedo, ea quae noui ualde probo, hominem, domum, facultates. quod caput est, ipsum non noui sed audio laudabilia, de Scrofa etiam proxime. accedit, si quid hoc ad rem, εὐγενέστερος est etiam quam pater. coram igitur, et quidem propenso animo ad probandum. accedit enim quod patrem, ut scire te puto, plus etiam quam non modo tu sed quam ipse scit, amo, idque et merito et iam diu. </paragraph></page><page id="339"><paragraph>iu Non .  Quint .(?)   45 &lt;CICERO ATTICO SAL.&gt; De Varrone non sine causa quid tibi placeat tam diligenter exquiro. occurrunt mihi quaedam. sed ea coram. te autem ἀσμεναίτατα intexo, faciamque id crebrius. proximis enim tuis litteris primum te id non nolle cognoui.  De Marcello scripserat ad me Cassius antea, τὰ κατὰ μέρος Seruius. o rem acerbam!  Ad prima redeo. scripta nostra nusquam malo esse quam apud te, sed ea tum foras dari cum utrique nostrum uidebitur. ego et librarios tuos culpa libero neque te accuso, et tamen aliud quiddam ad te scripseram, Caerelliam quaedam habere &lt;quae a meis habere&gt; non potuerit. Balbo quidem intellegebam sat faciendum fuisse; tantum nolebam aut obsoletum Bruto aut Balbo incohatum dari. Varroni, simul ac te uidero, si tibi uidebitur, mittam. quid autem dubitarim, cum uidero te, scies.  Attributos quod appellas, ualde probe. te de praedio Ouiae exerceri moleste fero. de Bruto nostro perodiosum, sed uita fert. mulieres autem uix satis humane quae inimico animo s&lt;e g&gt;erant, cum &lt;in&gt; utraque officio pareat. Tullium scribam nihil fuit quod appellares; nam tibi mandassem si fuisset. nihil enim est apud eum positum nomine uoti, sed est quiddam apud illum meum. id ego in hanc rem statui conferre. itaque et ego recte tibi dixi ubi esset et tibi ille recte negauit. sed hoc quoque  ipsum continuo adoriamur. lucum &lt;in&gt; hominibus non sane probo quod est desertior, sed habet εὐλογίαν. uerum hoc quoque ut censueris, quippe qui omnia. ego ut constitui adero, atque utinam tu quoque eodem die! sin quid (multa enim), utique postridie. etenim coheredes, a quis sine te opprimi †militia† est.  Alteris iam litteris nihil ad me &lt;de&gt; Attica. sed id quidem in optima spe pono; illud accuso, non te sed illam, ne salutem quidem. at tu et illi et Piliae plurimam, nec me tamen irasci indicaris. epistulam Caesaris misi, si minus legisses.</paragraph></page><page id="340"><paragraph>ui Id .  Quint .   45  in Tusculano &lt;CICERO ATTICO SAL.&gt; Antemeridianis tuis litteris heri statim rescripsi; nunc respondeo uespertinis. Brutus mallem me arcesseret. nam et aequius erat, cum illi iter instaret et subitum et longum, et mehercule nunc, cum ita simus adfecti ut non possimus plane simul uiuere (intellegis enim profecto in quo maxime posita sit συμβίωσις), facile patiebar nos potius Romae una esse quam in Tusculano.  Libri ad Varronem non morabuntur. sunt enim adfecti, ut uidisti; tantum librariorum menda tolluntur. de quibus libris scis me dubitasse, sed tu uideris. item quos Bruto mittimus in manibus habent librarii.  Mea mandata, ut scribis, explica. quamquam ista retentione omnis ait uti Trebatius; quid tu istos putas? nosti domum. qua re confice εὐλαβῶς. incredibile est quam ego ista non  curem. omni tibi adseueratione adfirmo, quod mihi credas uelim, mihi maiori offensioni esse quam delectationi possessiunculas meas. magis enim doleo me non habere cui tradam quam habere qui utar. atque illud Trebatius se tibi dixisse narrabat; tu autem ueritus es fortasse ne ego inuitus audirem. fuit id quidem humanitatis, sed, mihi crede, iam ista non curo. qua re da te in sermonem et praesta et confice et ita cum Polla loquere ut te cum illo Scaeua loqui putes nec existimes eos qui non debita consectari soleant quod debeatur remissuros. de die tantum uideto, et id ipsum bono modo.</paragraph></page><page id="341"><paragraph>u Id .  Quint .   45 &lt;CICERO ATTICO SAL.&gt; Quid est quod Hermogenes mihi Clodius, Andromenem sibi dixisse se Ciceronem uidisse Corcyrae? ego enim audita tibi putarem. nil igitur ne ei quidem litterarum? an non uidit? facies ergo ut sciam.  Quid tibi ego de Varrone rescribam? quattuor διφθέραι sunt in tua potestate. quod egeris id probabo. nec tamen αἰδέομαι Τρῶας. quid enim? sed ipsi quam res illa probaretur magis uerebar. sed quoniam tu suscipis, in alteram aurem.  De retentione rescripsi ad tuas accurate scriptas litteras. conficies igitur, et quidem sine ulla dubitatione aut retrectatione. hoc fieri et oportet et opus est. </paragraph></page><page id="342"><paragraph>iu Id .  Quint .   45 &lt;CICERO ATTICO SAL.&gt; De Andromene ut scribis ita putaram. scisses enim mihique dixisses. tu tamen ita mihi de Bruto scribis ut de te nihil. quando autem illum putas? nam ego Romam prid. Id. Bruto ita uolui scribere (sed, quoniam tu te legisse scribis, fui fortasse ἀσαφέστερος), me ex tuis litteris intellexisse nolle eum me quasi prosequendi sui causa Romam nunc uenire. sed, quoniam iam adest meus aduentus, fac, quaeso, ne quid eum Idus impediant quo minus suo commodo in Tusculano sit. nec enim ad tabulam eum desideraturus eram (in tali enim negotio cur tu unus non satis es?), sed ad testamentum uolebam, quod iam malo alio die, ne ob eam causam Romam uenisse uidear. scripsi igitur ad Brutum iam illud quod putassem Idibus nihil opus esse. uelim ergo totum hoc ita gubernes ut ne minima quidem re ulla Bruti commodum impediamus.  Sed quid est tandem quod perhorrescas quia tuo periculo iubeam libros dari Varroni? etiam nunc si dubitas, fac ut sciamus. nihil est enim illis elegantius. uolo Varronem, praesertim cum ille desideret; sed est, ut scis, 'δεινὸς ἀνήρ· τάχα κεν καὶ ἀναίτιον αἰτιόῳτο'. ita mihi saepe occurrit uultus eius querentis fortasse uel hoc, meas partis in iis libris copiosius defensas esse quam suas, quod mehercule non esse intelleges, si quando in Epirum ueneris. nam nunc Alexionis epistulis cedimus. sed tamen ego non despero probatum iri Varroni et id, quoniam impensam fecimus in macrocolla, facile patior  teneri. sed etiam atque etiam dico, tuo periculo fiet. qua re si addubitas, ad Brutum transeamus; est enim is quoque Antiochius. o Academiam uolaticam et sui similem! modo huc, modo illuc. sed, quaeso, epistula mea ad Varronem ualdene tibi placuit? male mi sit si umquam quicquam tam enitar. ergo [at ego] ne Tironi quidem dictaui, qui totas περιοχὰς persequi solet, sed Spintharo syllabatim.</paragraph></page><page id="343"><paragraph>prid .  Id .  Mai .   45  Asturae &lt;CICERO ATTICO SAL.&gt; De Vergili parte, ualde probo. sic ages igitur. et quidem id erit primum, proximum Clodiae. quod si neutrum, metuo ne turbem et irruam in Drusum. intemperans sum in eius rei cupiditate quam nosti. itaque reuoluor identidem in Tusculanum. quiduis enim potius quam ut non hac aestate absoluatur.  Ego, ut tempus est nostrum, locum habeo nullum ubi facilius esse possim quam Asturae. sed quia qui mecum sunt, credo quod maestitiam meam non ferunt, domum properant, etsi poteram remanere, tamen, ut scripsi tibi, proficiscar hinc, ne relictus uidear. quo autem? Lanuuio conor equidem in Tusculanum. sed faciam te statim certiorem. tu litteras conficies. equidem credibile non est quantum scribam, quin etiam noctibus; nihil enim somni. heri etiam effeci epistulam ad Caesarem; tibi enim placebat. quam non fuit malum scribi, si forte opus esse putares; ut quidem nunc est, nihil sane est  necesse mittere. sed id quidem ut tibi uidebitur. mittam tamen ad te exemplum fortasse Lanuuio, nisi forte Romam. sed cras scies.</paragraph></page><page id="344"><paragraph>uiii Kal .  Iun .   45  in Tusculano &lt;CICERO ATTICO SAL.&gt; De epistula ad Caesarem, nobis uero semper rectissime placuit ut isti ante legerent. aliter enim fuissemus et in hos inofficiosi et in nosmet ipsos, si illum offensuri fuimus, paene periculosi. isti autem ingenue, mihique gratum quod quid sentirent non reticuerunt; illud uero uel optime, quod ita multa mutari uolunt ut mihi de integro scribendi causa non sit. quamquam de Parthico bello, quid spectare debui nisi quod illum uelle  arbitrabar? quod enim aliud argumentum epistulae nostrae nisi κολακεία fuit? an, si ea quae optima putarem suadere uoluissem, oratio mihi defuisset? totis igitur litteris nihil opus est. ubi enim ἐπίτευγμα magnum nullum fieri possit, ἀπότευγμα uel non magnum molestum futurum sit, quid opus est παρακινδυνεύειν? praesertim cum illud occurrat, illum, cum antea nihil scripserim, existimaturum me nisi toto bello confecto nihil scripturum fuisse. atque etiam uereor ne putet me hoc quasi Catonis μείλιγμα esse uoluisse. quid quaeris? ualde me paenitebat, nec mihi in hac quidem re quicquam magis ut uellem accidere potuit quam quod σπουδὴ nostra non est probata. incidissemus etiam in illos, in eis in cognatum tuum.  Sed redeo ad hortos. plane illuc te ire nisi tuo magno commodo nolo; nihil enim urget. quicquid erit, operam in Faberio ponamus. de die tamen auctionis, si quid scies. eum qui e Cumano uenerat, quod et plane ualere Atticam nuntiabat et litteras se habere aiebat, statim ad te misi.</paragraph></page><page id="345"><paragraph>uii Kal .  Iun .   45 &lt;CICERO ATTICO SAL.&gt; Hortos quoniam hodie eras inspecturus, quid uisum tibi sit cras scilicet. de Faberio autem, cum uenerit.  De epistula ad Caesarem, iurato mihi crede, non possum; nec me turpitudo deterret, etsi maxime debebat. quam enim turpis est adsentatio, cum uiuere ipsum turpe sit nobis! sed ut coepi, non me hoc turpe deterret (ac uellem quidem; essem  enim qui esse debebam), sed in mentem nihil uenit. nam quae sunt ad Alexandrum hominum eloquentium et doctorum suasiones uides quibus in rebus uersentur. adulescentem incensum cupiditate uerissimae gloriae, cupientem sibi aliquid consili dari quod ad laudem sempiternam ualeret, cohortantur ad decus. non deest oratio. ego quid possum? tamen nescio quid e quercu exsculpseram quod uideretur simile simulacri. in eo quia non nulla erant paulo meliora quam ea quae fiunt et facta sunt, reprehenduntur; quod me minime paenitet. si enim peruenissent istae litterae, mihi crede, nos paeniteret. quid? tu non uides ipsum illum Aristoteli discipulum, summo ingenio, summa modestia, postea quam rex appellatus sit, superbum, crudelem, immoderatum fuisse? quid? tu hunc de pompa, Quirini contubernalem, his nostris moderatis epistulis laetaturum putas? ille uero potius non scripta desideret quam scripta non probet. postremo ut uolet. abiit illud quod tum me stimulabat cum tibi dabam πρόβλημα Ἀρχιμήδειον. multo mehercule magis nunc opto casum illum quam tum timebam, uel quem libebit.  Nisi quid te aliud impediet, mi optato ueneris. Nicias a Dolabella magno opere arcessitus (legi enim litteras), etsi inuito me tamen eodem me auctore, profectus est.  Hoc manu mea. cum quasi alias res quaererem de philologis e Nicia, incidimus in Talnam. ille de ingenio nihil nimis, modestum et frugi. sed hoc mihi non placuit: se scire aiebat ab eo nuper petitam Cornificiam, Quinti filiam, uetulam sane et multarum nuptiarum; non esse probatum mulieribus, quod ita reperirent, rem non maiorem  dccc . hoc putaui te scire oportere. </paragraph></page><page id="346"><paragraph>ui Kal .  Iun .   45 &lt;CICERO ATTICO SAL.&gt; De hortis ex tuis litteris cognoui et Chrysippo. in uilla, cuius insulsitatem bene noram, uideo nihil aut pauca mutata; balnearia tamen laudat maiora, de minoribus ait hiberna effici posse. tecta igitur ambulatiuncula addenda est; quam ut tantam faciamus quantam in Tusculano fecimus prope dimidio minoris constabit isto loco. ad id autem quod uolumus ἀφίδρυμα nihil aptius uidetur quam lucus, quem ego noram; sed celebritatem nullam tum habebat, nunc audio maximam. nihil est quod ego malim. in hoc τὸν τῦφόν μου πρὸς θεῶν τροποφόρησον. reliquum est, si Faberius nobis nomen illud explicat, noli quaerere quanti; Othonem uincas uolo. nec tamen insaniturum illum puto; nosse enim mihi hominem uideor. ita male autem audio ipsum esse tractatum ut mihi ille emptor non esse uideatur. quid enim pateretur? sed quid argumentor? si Faberium explicas, emamus uel magno; si m&lt;in&gt;us, ne paruo quidem possumus. Clodiam igitur. a qua ipsa ob eam causam sperare uideor, quod et multo minoris sunt et Dolabellae nomen iam expeditum uidetur, ut etiam repraesentatione confidam. de hortis satis. cras aut te aut causam; quam quidem &lt;puto&gt; futuram Faberianam. sed si poteris.  &lt;Q.&gt; Ciceronis epistulam tibi remisi. o te ferreum qui illius periculis non moueris! me quoque accusat. eam tibi epistulam †misissem†. nam illam alteram de rebus gestis eodem exemplo  puto. in Cumanum hodie misi tabellarium. ei dedi tuas ad Vestorium quas Pharnaci dederas.</paragraph></page><page id="347"><paragraph>u Kal .  Iun .   45 &lt;CICERO ATTICO SAL.&gt; Commodum ad te miseram Demean, cum Eros ad me uenit. sed in eius epistula nihil erat noui nisi auctionem biduo. ab ea igitur, ut scribis, et uelim confecto negotio Faberiano; quem quidem negat Eros hodie, cras mane putat. &lt;a&gt; te colendus est;  istae autem κολακεῖαι non longe absunt a scelere. te, ut spero, perendie.  Mi, sicunde potes, erues qui decem legati Mummio fuerint. Polybius non nominat. ego memini Albinum consularem et Sp. Mummium; uideor audisse ex Hortensio Tuditanum. sed in Libonis annali  xiiii  annis post praetor est factus Tuditanus quam consul Mummius. non sane quadrat. uolo aliquem Olympiae aut ubiuis πολιτικὸν σύλλογον more Dicaearchi, familiaris tui.</paragraph></page><page id="348"><paragraph>u Kal .  Iun .   45   ( § 1) &lt;CICERO ATTICO SAL.&gt; u  Kal. mane accepi a Demea litteras pridie datas, ex quibus aut hodie aut cras &lt;te&gt; exspectare deberem. sed, ut opinor, idem [quod] ego qui exspecto tuum aduentum morabor te. non enim puto tam expeditum Faberianum negotium futurum, etiam si est futurum, ut &lt;non&gt; habeat aliquid morae. cum  poteris igitur. quoniam etiamnum abes, Dicaearchi quos scribis libros sane uelim mi mittas, addas etiam Καταβάσεως.  De epistula ad Caesarem κέκρικα; atque id ipsum quod isti aiunt illum scribere, se nisi constitutis rebus non iturum in Parthos, idem ego suadebam in illa epistula. utrum liberet facere posset auctore me. hoc enim ille exspectat uidelicet, neque est facturus quicquam nisi de meo consilio. obsecro, abiciamus ista et semiliberi saltem simus; quod adsequemur et tacendo et latendo.  Sed adgredere Othonem, ut scribis. confice, mi Attice, istam rem. nihil enim aliud reperio ubi et in foro non sim et tecum esse possim. quanti autem, hoc mihi uenit in mentem: C. Albanius proximus est uicinus. is  ci ↄ iugerum de M. Pilio emit, ut mea memoria est, HS &lt;³⁰ cxu &gt;³⁰. omnia scilicet nunc minoris. sed accedit cupiditas, in qua praeter Othonem non puto nos ullum aduersarium habituros. sed eum ipsum tu poteris mouere, facilius etiam si Kanum haberes. o gulam insulsam! pudet me patris. rescribes si quid uoles.</paragraph></page><page id="349"><paragraph>iu Kal .  Iun .   45 &lt;CICERO ATTICO SAL.&gt; Alteram a te epistulam cum hodie accepissem, nolui te una mea contentum. tu uero age, quod scribis, de Faberio. in eo enim totum est positum id quod cogitamus; quae cogitatio si non  incidisset, mihi crede, istuc ut cetera non laborarem. quam ob rem, ut facis (istuc enim addi nihil potest), urge, insta, perfice.  Dicaearchi περὶ Ψυχῆς utrosque uelim mittas et Καταβάσεως; Τριπολιτικὸν non inuenio et epistulam eius quam ad Aristoxenum misit. tris eos libros maxime nunc uellem; apti essent ad id quod cogito.  Torquatus Romae est. misi ut tibi daretur. Catulum et Lucullum, ut opinor, antea. his libris noua prohoemia sunt addita, quibus eorum uterque laudatur. eas litteras uolo habeas, et sunt quaedam alia. et quod ad te &lt;de&gt; decem legatis scripsi parum intellexi&lt;sti&gt;, credo quia διὰ σημείων scripseram. de C. Tuditano enim quaerebam, quem ex Hortensio audieram fuisse in decem. eum uideo in Libonis praetorem P. Popilio P. Rupilio &lt;consulibus&gt;. annis  xiiii  ante quam praetor factus est legatus esse &lt;qui&gt; potuisset?—nisi admodum sero praetor est factus, quod non arbitror. uideo enim curulis magistratus eum legitimis annis perfacile cepisse. Postumium autem, cuius statuam in Isthmo meminisse te dicis, Aulum nesciebam fuisse. is autem est qui &lt;consul&gt; cum &lt;L.&gt; Lucullo fuit; quem tu mihi addidisti sane ad illum σύλλογον personam idoneam. uidebis igitur, si poteris, ceteros, ut possimus πομπεῦσαι καὶ τοῖς προσώποις. </paragraph></page><page id="350"><paragraph>iu Non .  Iun .   45 &lt;CICERO ATTICO SAL.&gt; Neglegentiam miram! semelne putas mihi dixisse Balbum et Faberium professionem relatam? qui etiam eorum iussu miserim qui profiteretur. ita enim oportere dicebant. professus est Philotimus libertus; nosti, credo, librarium. sed scribes, et quidem confectum.  Ad Faberium, ut tibi placet, litteras misi. cum Balbo autem puto te aliquid fecisse †H† in Capitolio. in Vergilio mihi nulla est δυσωπία. nec enim eius causa sane debeo et, si emero, quid erit quod postulet? sed uidebis ne is, cum sit in Africa, ut Caelius.  De nomine tu uidebis cum †Cuspio†; sed si Plancus destinat, tum habet res difficultatem. te ad me uenire uterque nostrum cupit; sed ista res nullo modo relinquenda est. Othonem quod speras posse uinci, sane bene narras. de aestimatione, ut scribis, cum agere coeperimus; etsi nihil scripsit nisi de modo agri. cum Pisone, si quid poterit. Dicaearchi librum accepi et Καταβάσεως exspecto.  * * * negotium dederis, reperiet ex eo libro in quo sunt senatus consulta Cn. Cornelio L. &lt;Mummio&gt; consulibus. de Tuditano autem, quod putas εὔλογον est, tum illum, quoniam fuit ad Corinthum (non enim temere dixit Hortensius), aut  quaestorem &lt;aut&gt; tribunum mil. fuisse, idque potius credo; sed tu de Antiocho scire poteris. uide etiam &lt;Spurius&gt; quo anno quaestor aut tribunus mil. fuerit; si neutrum †cadet†, in praefectis an in contubernalibus fuerit, modo fuerit in eo bello.</paragraph></page><page id="351"><paragraph>uii Id .  Quint .   45(?) &lt;CICERO ATTICO SAL.&gt; De Varrone loquebamur: lupus in fabula. uenit enim ad me et quidem id temporis ut retinendus esset. sed ego ita egi ut non scinderem paenulam. memini enim tuum 'et multi erant nosque imparati'. quid refert? paulo post C. Capito cum T. Carrinate. horum ego uix attigi paenulam. tamen remanserunt ceciditque belle. sed casu sermo a Capitone de urbe augenda, a ponte Muluio Tiberim perduci secundum montis Vaticanos, campum Martium coaedificari, illum autem campum Vaticanum fieri quasi Martium campum. 'quid ais?' inquam; 'at ego ad tabulam ut, si recte possem, Scapulanos hortos'. 'caue facias' inquit; 'nam ista lex perferetur; uult  enim Caesar'. audire me facile passus sum, fieri autem moleste fero. sed tu quid ais? quamquam quid quaero? nosti diligentiam Capitonis in rebus nouis perquirendis. non concedit Camillo. facies me igitur certiorem de Idibus. ista enim me res adducebat. eo adiunxeram ceteras, quas consequi tamen biduo aut triduo post facile potero. te tamen in uia confici minime uolo; quin etiam Dionysio ignosco. de Bruto quod scribis, feci ut ei liberum esset, quod ad me attineret. scripsi enim ad eum heri, Idibus iam eius opera mihi nihil opus esse.</paragraph></page><page id="352"><paragraph>c .  uii Kal .  Sept .   45  Asturae &lt;CICERO ATTICO SAL.&gt; Asturam ueni  uiii  Kal. H.  xii . uitandi enim caloris causa Lanuui tris horas acquieueram. tu uelim, si graue non erit, efficias ne ante Nonas mihi illuc ueniendum sit (id potes per Egnatium Maximum), illud in primis ut cum Publilio me [apene] absente conficias. de quo quae fama sit scribes. 'id populus curat scilicet!' non mehercule arbitror; etenim haec decantata erat fabula. sed complere paginam uolui. quid plura? ipse enim adsum, nisi quid tu prorogas. scripsi enim ad te de hortis. </paragraph></page><page id="353"><paragraph>iii Id .  Quint .   45  in Tusculano &lt;CICERO ATTICO SAL.&gt; O rem indignam! gentilis tuus urbem auget quam hoc biennio primum uidit, et ei parum magna uisa est quae etiam ipsum capere potuerit. hac de re igitur exspecto tuas litteras.  Varroni scribis te, simul ac uenerit. dati igitur iam sunt nec tibi integrum est: hui, si scias quanto periculo tuo! aut fortasse litterae meae te retardarunt, si eas nondum legeras cum has proximas scripsisti. scire igitur aueo quo modo res se habeat.  De Bruti amore uestraque ambulatione, etsi mihi nihil noui adfers sed idem quod saepe, tamen hoc audio libentius quo saepius, eoque mihi iucundius est quod tu eo laetaris, certiusque eo est quod a te dicitur. </paragraph></page><page id="354"><paragraph>xii Kal .  Sept .   45 &lt;CICERO ATTICO SAL.&gt; Has alteras hodie litteras. de Xenonis nomine et de Epiroticis xxxx  nihil potest fieri nec commodius nec aptius quam ut scribis. id eras locutus mecum eodem modo.  Balbus minor mecum. nihil noui sane, nisi Hirtium cum Quinto acerrime pro me litigasse; omnibus eum locis facere maximeque in conuiuiis; cum multa de me tum redire ad patrem; nihil autem ab eo tam ἀξιοπίστως dici quam alienissimos nos esse a Caesare, fidem nobis habendam non esse, me uero etiam cauendum (φοβερ&lt;ὸν&gt; ἂν ἦν nisi uiderem scire regem me animi nihil habere), Ciceronem uero meum uexari. sed id quidem arbitratu suo.  Laudationem Porciae gaudeo me ante dedisse Leptae tabellario quam tuas acceperim litteras. eam tu igitur, si me amas, curabis, si modo mittetur, isto modo mittendam Domitio et Bruto.  De gladiatoribus, de ceteris quae scribis ἀνεμοφόρητα, facies me cottidie certiorem.</paragraph></page><page id="355"><paragraph>xix Kal .  Sept .(?)   45 &lt;CICERO ATTICO SAL.&gt; Velim, si tibi uidetur, appelles Balbum et Offilium de auctione proscribenda. equidem locutus sum cum Balbo. placebat (puto conscripta habere Offilium omnia; habet et Balbus)— sed Balbo placebat propinquum diem et Romae; si Caesar  moraretur, posse diem differri. sed is quidem adesse uidetur. totum igitur considera; placet enim Vestorio.</paragraph></page><page id="356"><paragraph>c .  xuiii Kal .  Sept .   45 &lt;CICERO ATTICO SAL.&gt; Ante lucem cum scriberem contra Epicureos, de eodem oleo et opera exaraui nescio quid ad te et ante lucem dedi. deinde cum somno repetito simul cum sole experrectus essem, datur mi epistula a sororis tuae filio quam ipsam tibi misi; cuius est principium non sine maxima contumelia—sed fortasse οὐκ ἐπέστησεν. est autem sic, 'ego enim quicquid non belle in te dici potest—'. posse uult in me multa dici non belle, sed ea se negat approbare. hoc quicquam pote impurius? iam cetera leges (misi enim ad te) iudicabisque. Bruti nostri cottidianis adsiduisque laudibus, [ne] quas ab eo de nobis haberi permulti mihi renuntiauerunt, commotum istum aliquando scripsisse aliquid ad me credo; &lt;credo&gt; et ad te, idque ut sciam facies. nam ad patrem de me quid scripserit nescio, de matre quam pie! 'uolueram,' inquit 'ut quam plurimum tecum essem, conduci mihi domum et id ad te scripseram. neglexisti. ita minus multum una erimus. nam ego istam domum uidere non possum; qua de causa scis.' hanc autem causam pater odium matris esse dicebat.  Nunc me iuua, mi Attice, consilio, 'πότερον δίκᾳ τεῖχος ὕψιον', id est utrum aperte hominem asperner et respuam, 'ἢ σκολιαῖς ἀπάταις'. ut enim Pindaro sic 'δίχα μοι νόος ἀτρέκειαν εἰπεῖν'. omnino moribus meis illud aptius, sed hoc fortasse temporibus. tu autem quod ipse tibi suaseris idem mihi persuasum putato. equidem uereor maxime ne in Tusculano opprimar. in turba haec essent faciliora. utrum igitur Asturae? quid si Caesar subito? iuua me, quaeso, consilio. utar eo quod tu decreueris.</paragraph></page><page id="357"><paragraph>c .  xuii Kal .  Sept .   45 &lt;CICERO ATTICO SAL.&gt; O incredibilem uanitatem! ad patrem domo sibi carendum propter matrem: &lt;ad matrem&gt; plena pietatis. hic autem iam languescit et ait sibi illum iure iratum. sed utar tuo consilio; σκολιὰ enim tibi uideo placere. Romam, ut censes, ueniam, sed inuitus; ualde enim in scribendo haereo. 'Brutum' inquis 'eadem.' scilicet; sed nisi hoc esset, res me ista non cogeret. nec enim inde uenit unde mallem neque diu afuit neque ullam litteram ad me. sed tamen scire aueo qualis ei totius itineris summa fuerit. libros mihi de quibus ad te antea scripsi uelim mittas et maxime Φαίδρου περὶ Θεῶν et †ΠΛΛΙΔΟΣ†.</paragraph></page><page id="358"><paragraph>c .  xui Kal .  Sept .   45 &lt;CICERO ATTICO SAL.&gt; Itane? nuntiat Brutus illum ad bonos uiros? εὐαγγέλια. sed ubi eos? nisi forte se suspendit. hic autem ut fultum est. ubi igitur φιλοτέχνημα illud tuum quod uidi in Parthenone,  Ahalam et Brutum? sed quid faciat? illud optime, 'sed ne is quidem qui omnium flagitiorum auctor bene de nostro'. at ego uerebar ne etiam Brutus eum diligeret; ita enim significarat iis litteris quas ad me: 'ac uellem aliquid degustasses de fabulis.' sed coram, ut scribis.  Etsi quid mi auctor es? aduolone an maneo? equidem et in libris haereo et illum hic excipere nolo; ad quem, ut audio, pater hodie ad Saxa †acronoma†. mirum quam inimicus ibat, ut ego obiurgarem. sed ego ipse κεκέπφωμαι. itaque posthac. tu tamen uide quid de aduentu meo censeas, et τὰ ὅλα cras, si perspici potuerint, mane, statim ut sciam.</paragraph></page><page id="359"><paragraph>c .  xu Kal .  Sept .   45 &lt;CICERO ATTICO SAL.&gt; Ego uero Quinto epistulam ad sororem misi. cum ille quereretur filio cum matre bellum et se ob eam causam domo cessurum filio diceret, dixi illum commodas ad matrem litteras, ad te nullas. ille alterum mirabatur, de te autem suam culpam quod saepe grauiter ad filium scripsisset de tua in illum iniuria. quod autem relanguisse me dicit, ego ei tuis litteris lectis σκολιαῖς ἀπάταις significaui me non fore * * * tum enim mentio Canai. omnino si id consilium placeret, esset necesse; sed, ut scribis, ratio est habenda grauitatis, et utriusque nostrum  idem consilium esse debet, etsi in me grauiores iniuriae et certe notiores. si uero etiam Brutus aliquid adferet, nulla dubitatio est. sed coram. magna enim res et multae cautionis. cras igitur, nisi quid a te commeatus.</paragraph></page><page id="360"><paragraph>ex .  Dec .   45 &lt;CICERO ATTICO SAL.&gt; Venit ille ad me 'καὶ μάλα κατηφής'. et ego '"σὺ δὲ δὴ τί σύννους;"' 'rogas?' inquit, 'cui iter instet et iter ad bellum, idque cum periculosum tum etiam turpe!' 'quae uis igitur?' inquam. 'aes' inquit 'alienum, et tamen ne uiaticum quidem habeo.' hoc loco ego sumpsi quiddam de tua eloquentia; nam tacui. at ille: 'sed me maxime angit auunculus.' 'quidnam?' inquam. 'quod mihi' inquit 'iratus est.' 'cur pateris?' inquam, 'malo enim ita dicere quam cur committis?' 'non patiar' inquit; 'causam enim tollam.' et ego: 'rectissime quidem; sed si graue non est, uelim scire quid sit causae.' 'quia, dum dubitabam quam ducerem, non satis faciebam matri; ita ne illi quidem. nunc nihil mihi tanti est. faciam quod uolunt.' 'feliciter uelim' inquam, 'teque laudo. sed quando?' 'nihil ad me' inquit 'de tempore, quoniam rem probo.' 'at ego' inquam 'censeo prius quam proficiscaris. ita patri quoque morem gesseris.' 'faciam' inquit 'ut censes.' hic dialogus sic conclusus est.  Sed heus tu, diem meum scis esse  iii  Non. Ian.; aderis igitur.  Scripseram iam: ecce tibi orat Lepidus ut ueniam. opinor, augures uult habere ad templum effandum. eatur; μὴ σκόρδου. uidebimus te igitur. </paragraph></page><page id="361"><paragraph>prid .  Id .  Quint .   45 &lt;CICERO ATTICO SAL.&gt; Ego uero utar prorogatione diei, tuque humanissime fecisti qui me certiorem feceris, atque ita ut eo tempore acciperem litteras quo non exspectarem, tuque ut ab ludis scriberes. sunt omnino mihi quaedam agenda Romae, sed consequemur biduo post.</paragraph></page><page id="362"><paragraph>u Kal .  Sext .(?)   45 &lt;CICERO ATTICO SAL.&gt; O suauis tuas litteras!—etsi acerba pompa. uerum tamen scire omnia non acerbum est, uel de Cotta—populum uero praeclarum, quod propter malum uicinum ne Victoriae quidem ploditur! Brutus apud me fuit; cui quidem ualde placebat me aliquid ad Caesarem. adnueram; sed pompa me deterret.  Tu tamen ausus es Varroni dare! exspecto quid iudicet. quando autem perleget? de Attica probo. est quiddam etiam animum leuari cum spectatione tum etiam religionis opinione et fama.  Cottam mi uelim mittas; Libonem mecum habeo et habueram ante Cascam. Brutus mihi T. Ligari uerbis nuntiauit, quod appelletur L. Corfidius in oratione Ligariana, erratum esse meum. sed, ut aiunt, μνημονικὸν ἁμάρτημα. sciebam Corfidium pernecessarium Ligariorum; sed eum uideo ante esse mortuum. da igitur, quaeso, negotium Pharnaci, Antaeo, Saluio ut id nomen ex omnibus libris tollatur. </paragraph></page><page id="363"><paragraph>c .  iii Id .  Sext .   45 &lt;CICERO ATTICO SAL.&gt; Fuit apud me Lamia post discessum tuum epistulamque ad me attulit missam sibi a Caesare. quae quamquam ante data erat quam illae Diocharinae, tamen plane declarabat illum ante ludos Romanos esse uenturum. in qua extrema scriptum erat ut ad ludos omnia pararet neue committeret ut frustra ipse properasset. prorsus ex his litteris non uidebatur esse dubium quin ante eam diem uenturus esset, itemque Balbo, cum eam epistulam legisset uideri, Lamia dicebat.  Dies feriarum mihi additos uideo sed quam multos fac, si me amas, sciam. de Baebio poteris et de altero uicino Egnatio.  Quod me hortaris ut eos dies consumam in philosophia explicanda, currentem tu quidem; sed cum Dolabella uiuendum esse istis diebus uides. quod nisi me Torquati causa teneret, satis erat dierum ut Puteolos excurrere possem et ad tempus redire. Lamia quidem a Balbo, ut uidebatur, audiuerat multos nummos domi esse numeratos, quos oporteret quam primum diuidi, magnum pondus argenti praeter praedia; auctionem primo quoque tempore fieri oportere. scribas ad me uelim quid tibi placeat. equidem, si ex omnibus esset eligendum, nec diligentiorem nec officiosiorem nec mehercule nostri studiosiorem facile delegissem Vestorio, ad quem accuratissimas litteras dedi; quod idem te fecisse arbitror. mihi quidem hoc satis uidetur. tu quid dicis? unum enim pungit, ne neglegentiores esse uideamur. exspectabo igitur tuas litteras. </paragraph></page><page id="364"><paragraph>prid .  Id .  Sext .   45   ( § 1) &lt;CICERO ATTICO SAL.&gt; Pollex quidem, ut dixerat ad Id. Sext., ita mihi Lanuui prid. Id. praesto fuit, sed plane pollex, non index. cognosces igitur ex ipso. Balbum conueni (Lepta enim de sua munerum curatione laborans me ad eum perduxerat), in eo autem Lanuuino quod Lepido tradidit. ex eo hoc primum: 'paulo ante acceperam eas litteras in quibus magno opere se confirmat ante ludos Romanos.' legi epistulam. multa de meo Catone, quo saepissime legendo se dicit copiosiorem factum, Bruti Catone lecto se sibi uisum disertum. &lt;tum&gt; ex eo cognoui cretionem Cluui (o Vestorium neglegentem!), liberam cretionem testibus praesentibus sexaginta diebus. metuebam ne ille arcessendus esset. nunc mittendum est ut meo iussu cernat. idem igitur Pollex. etiam de hortis Cluuianis egi cum Balbo. nil liberalius. se enim statim ad Caesarem scripturum, Cluuium autem a T. Hordeonio legare et Terentiae HS  i ↄↄↄ et sepulcro multisque rebus, nihil a nobis. subaccusa, quaeso, Vestorium. quid minus probandum quam Plotium unguentarium per suos pueros omnia tanto ante Balbo, illum mi ne per meos quidem? de Cossinio doleo; dilexi hominem. Quinto delegabo si quid  aeri meo alieno superabit et emptionibus, ex quibus mi etiam aes alienum faciendum puto. de domo Arpini nil scio.  Vestorium nil est quod accuses. iam enim obsignata hac epistula noctu tabellarius noster uenit et ab eo litteras diligenter scriptas attulit et exemplum testamenti.</paragraph></page><page id="365"><paragraph>Id .  Sext .   45 &lt;CICERO ATTICO SAL.&gt; 'Postea quam abs te, Agamemno,' non 'ut uenirem' (nam id quoque fecissem nisi Torquatus esset) sed ut scriberem 'tetigit auris nuntius, extemplo' instituta omisi; ea quae in manibus habebam abieci, quod iusseras edolaui. tu uelim e Pollice cognoscas rationes nostras sumptuarias. turpe est enim nobis illum, qualiscumque est, hoc primo anno egere. post moderabimur diligentius. idem Pollex remittendus est ut ille cernat. plane Puteolos non fuit eundum cum ob ea quae ad te scripsi tum quod Caesar adest. Dolabella scribit se ad me postridie Idus. o magistrum molestum!</paragraph></page><page id="366"><paragraph>iii Kal .  Sept .   45  Asturae &lt;CICERO ATTICO SAL.&gt; Lepidus ad me heri uesperi litteras misit Antio. nam ibi erat. habet enim domum quam nos uendidimus. rogat magno opere ut sim Kalendis in senatu; me et sibi et Caesari uehementer gratum esse facturum. puto equidem nihil esse. dixisset enim tibi fortasse aliquid Oppius, quoniam Balbus est aeger. sed tamen malui uenire frustra quam desiderari si opus esset &lt;et&gt; moleste ferre postea. itaque hodie Anti, cras ante meridiem domi. tu uelim, nisi te impediuisti, apud nos prid. Kal. cum Pilia.  Te spero cum Publilio confecisse. equidem Kalendis in Tusculanum recurram; me enim absente omnia cum illis transigi malo. Quinti fratris epistulam ad te misi, non satis humane illam quidem respondentem meis litteris sed tamen quod tibi satis sit, ut equidem existimo. tu uidebis.</paragraph></page><page id="367"><paragraph>xii Kal .  Sept .   45  in Tusculano &lt;CICERO ATTICO SAL.&gt; Heri nescio quid in strepitu uideor &lt;ex te&gt; exaudisse cum diceres te in Tusculanum uenturum. quod utinam! iterum utinam! tuo tamen commodo.  Lepta me rogat ut, si quid sibi opus sit, accurram; mortuus enim Babullius. Caesar, opinor, ex uncia, etsi nihil adhuc; sed Lepta ex triente. ueretur autem ne non liceat tenere hereditatem, ἀλόγως omnino, sed ueretur tamen. is igitur si accierit, accurram; si minus, &lt;non&gt; ante quam necesse erit. tu Pollicem, cum poteris.  Laudationem Porciae tibi misi correctam. eo properaui ut, si forte aut Domitio filio aut Bruto mitteretur, haec mitteretur. id, si tibi erit commodum, magno opere cures uelim, et uelim M. Varronis et Olli mittas laudationem, Olli utique. nam illam legi, uolo tamen regustare. quaedam enim uix [mihi] credo legisse me. </paragraph></page><page id="368"><paragraph>xi Kal .  Sept .   45 &lt;CICERO ATTICO SAL.&gt; Atticae primum salutem, quam equidem rure esse arbitror; multam igitur salutem, et Piliae.  De Tigellio, si quid noui. qui quidem, ut mihi Gallus Fabius scripsit, μέμψιν ἀναφέρει mihi quandam iniquissimam, me  Phameae defuisse cum eius causam recepissem. quam quidem receperam contra pueros Octauios Cn. filios non libenter; sed et Phameae causa uolebam. erat enim, si meministi, in consulatus petitione per te mihi pollicitus si quid opus esset; quod ego perinde tuebar ac si usus essem. is ad me uenit dixitque iudicem operam dare sibi constituisse eo die ipso quo de Sestio nostro lege Pompeia in consilium iri necesse erat. scis enim dies illorum iudiciorum praestitutos fuisse. respondi non ignorare eum quid ego deberem Sestio. quem uellet alium diem si sumpsisset, me ei non defuturum. ita tum ille discessit iratus. puto me tibi narrasse. non laboraui scilicet nec hominis alieni iniustissimam iracundiam mihi curandam putaui. Gallo autem narraui, cum proxime Romae fui, quid audissem, neque nominaui Balbum minorem. habuit suum negotium Gallus, ut scribit. ait illum me animi conscientia quod Phamean destituissem de &lt;se&gt; suspicari. qua re tibi hactenus mando, de illo nostro, si quid poteris, exquiras, de me ne quid labores. est bellum aliquem libenter odisse et quem ad modum &lt;non omnibus dormire, ita&gt; non omnibus seruire. etsi mehercule, ut tu intellegis, magis mihi isti seruiunt, si obseruare seruire est.</paragraph></page><page id="369"><paragraph>c .  x Kal .  Sept .   45 &lt;CICERO ATTICO SAL.&gt; Admonitus quibusdam tuis litteris ut ad Caesarem uberiores litteras mittere instituerem, cum mihi Balbus nuper in Lanuuino dixisset se et Oppium scripsisse ad Caesarem me legisse libros  contra Catonem et uehementer probasse, conscripsi de iis ipsis libris epistulam Caesari quae deferretur ad Dolabellam; sed eius exemplum misi ad Oppium et Balbum, scripsique ad eos ut tum deferri ad Dolabellam iuberent meas litteras si ipsi exemplum probassent. ita mihi rescripserunt, nihil umquam se legisse melius, epistulamque meam iusserunt dari Dolabellae.  Vestorius ad me scripsit ut iuberem mancipio dari seruo suo pro mea parte Hetereio cuidam fundum Brinnianum, ut ipse ei Puteolis recte mancipio dare posset. eum seruum, si tibi uidebitur, ad me mittes; opinor enim ad te etiam scripsisse Vestorium.  De aduentu Caesaris idem quod a te mihi scriptum est ab Oppio et Balbo. miror te nihildum cum Tigellio; uelut hoc ipsum, quantum acceperit, prorsus aueo scire, nec tamen flocci facio.  Quaeris quid cogitem de obuiam itione. quid censes nisi Alsium? et quidem ad Murenam de hospitio scripseram, sed opinor cum Matio profectum. Silius tuus igitur urgebitur.  Scripto iam superiore uersiculo Eros mihi dixit sibi Murenam liberalissime respondisse. eo igitur utamur. nam Silius culcitas non habet. Dida autem, opinor, hospitibus totam uillam concessit.</paragraph></page><page id="370"><paragraph>ix Kal .  Sept .   45   ( § 2) &lt;CICERO ATTICO SAL.&gt; Ad Caesarem quam misi epistulam eius exemplum fugit me tum tibi mittere. nec id fuit quod suspicaris, ut me puderet tui ne ridicule Micyllus, nec mehercule scripsi aliter ac si πρὸς ἴσον ὅμοιόνque scriberem. bene enim existimo de illis libris,  ut tibi coram. itaque scripsi et ἀκολακεύτως et tamen sic ut nihil eum existimem lecturum libentius.  De Attica nunc demum mihi est exploratum; itaque ei de integro gratulare. Tigellium totum mihi, et quidem quam primum; nam pendeo animi. narro tibi, Quintus cras; sed ad me an ad te nescio. mi scripsit Romam  uiii  Kal. sed misi qui inuitaret. etsi hercle iam Romam ueniendum est, ne ille ante aduolet.</paragraph></page><page id="371"><paragraph>xiu Kal .  Ian .   45  in Puteolano (?) &lt;CICERO ATTICO SAL.&gt; O hospitem mihi tam grauem ἀμεταμέλητον! fuit enim periucunde. sed cum secundis Saturnalibus ad Philippum uesperi uenisset, uilla ita completa a militibus est ut uix triclinium ubi cenaturus ipse Caesar esset uacaret; quippe hominum  ci ↄ  ci ↄ. sane sum commotus quid futurum esset postridie; at mihi Barba Cassius subuenit, custodes dedit.  castra in agro, uilla defensa est. ille tertiis Saturnalibus apud Philippum ad H.  uii , nec quemquam admisit; rationes, opinor, cum Balbo. inde ambulauit in litore. post H.  uiii  in balneum. tum audiuit de Mamurra, uultum non mutauit. unctus est, accubuit. ἐμετικὴν agebat; itaque et edit et bibit ἀδεῶς et iucunde, opipare sane et apparate nec id solum sed 'bene cocto et condito, sermone bono et, si quaeris, libenter.' praeterea tribus tricliniis accepti οἱ περὶ αὐτὸν ualde copiose. libertis minus lautis seruisque nihil defuit. nam lautiores eleganter accepi. quid multa? homines uisi sumus. hospes tamen non is cui diceres 'amabo te, eodem ad me cum reuertere.' semel satis est. σπουδαῖον οὐδὲν in sermone, φιλόλογα multa. quid quaeris? delectatus est et libenter fuit. Puteolis se aiebat unum diem fore, alterum ad Baias.  Habes hospitium siue ἐπισταθμείαν odiosam mihi, dixi, non molestam. ego paulisper hic, deinde in Tusculanum.  Dolabellae uillam cum praeteriret, omnis armatorum copia dextra sinistra ad equum nec usquam alibi. hoc ex Nicia. </paragraph></page><page id="372"><paragraph>uii Id .  Apr .   44  in suburbano Mati CICERO ATTICO SAL. Deuerti ad illum de quo tecum mane. nihil perditius; explicari rem non posse: 'etenim si ille tali ingenio exitum non reperiebat, quis nunc reperiet?' quid quaeris? perisse omnia aiebat (quod haud scio an ita sit; uerum ille gaudens) adfirmabatque minus diebus  xx  tumultum Gallicum; in sermonem se post Id. Mart. praeterquam Lepido uenisse nemini; ad summam, non posse istaec sic abire. o prudentem Oppium! qui nihilo minus illum desiderat, sed loquitur nihil quod quemquam bonum offendat. sed haec hactenus.  Tu quaeso quicquid noui (multa autem exspecto) scribere ne pigrere, in his de Sexto satisne certum, maxime autem de Bruto nostro. de quo quidem ille ad quem deuerti Caesarem solitum dicere, 'magni refert hic quid uelit, sed quicquid uult ualde uult'; idque eum animaduertisse cum pro Deiotaro Nicaeae dixerit; ualde uehementer eum uisum et libere dicere; atque etiam (ut enim quidque succurrit libet scribere) proxime, cum Sesti rogatu apud eum fuissem exspectaremque sedens quoad uocarer, dixisse eum 'ego dubitem quin summo in odio sim, cum M. Cicero sedeat nec suo commodo me conuenire possit? atqui si quisquam est facilis, hic est. tamen non dubito quin me male oderit.' haec et eius modi multa. sed ad propositum: quicquid erit, non modo magnum sed etiam paruum, scribes. equidem nihil intermittam. </paragraph></page><page id="373"><paragraph>ui Id .  Apr .   44  in suburbano Mati (?) CICERO ATTICO SAL. Duas a te accepi epistulas heri. ex priore theatrum Publiliumque cognoui, bona signa consentientis multitudinis. plausus uero L. Cassio datus etiam facetus mihi quidem uisus est. altera epistula de Madaro scripta, apud quem nullum †φαλάκωμα, ut putas. processit enim, sed minus diutius sermone enim† sum retentus. quod autem ad te scripseram, obscure fortasse, id eius modi est: aiebat Caesarem secum, quo tempore Sesti rogatu ueni ad eum, cum exspectarem sedens, dixisse 'ego nunc tam sim stultus ut hunc ipsum facilem hominem putem mihi esse amicum, qui tam diu sedens meum commodum exspectet?' habes igitur φαλάκρωμα inimicissimum oti, id est Bruti.  In Tusculanum hodie, Lanuui cras, inde Asturae cogitabam. Piliae paratum est hospitium, sed uellem Atticam; uerum tibi ignosco. quarum utrique salutem.</paragraph></page><page id="374"><paragraph>u Id .  Apr .   44  in Tusculano CICERO ATTICO SAL. Tranquillae tuae quidem litterae. quod utinam diutius! nam Matius posse negabat. ecce autem structores nostri ad frumentum profecti, cum inanes redissent, rumorem adferunt magnum Romae domum ad Antonium frumentum omne portari.  πανικὸν certe; scripsisses enim. Corumbus Balbi nullus adhuc. est mihi notum nomen; bellus enim esse dicitur architectus.  Ad obsignandum tu adhibitus non sine causa uideris. uolunt enim nos ita putare; nescio cur non animo quoque sentiant. sed quid haec ad nos? odorare tamen Antoni διάθεσιν; quem quidem ego epularum magis arbitror rationem habere quam quicquam mali cogitare.  Tu si quid πραγματικὸν habes rescribe; sin minus, populi ἐπισημασίαν et mimorum dicta perscribito. Piliae et Atticae salutem.</paragraph></page><page id="375"><paragraph>iu Id .  Apr .   44  Lanuui CICERO ATTICO SAL. Numquid putas me Lanuui? at ego te istic cottidie aliquid noui suspicor. tument negotia. nam cum Matius, quid censes ceteros? equidem doleo, quod numquam in ulla ciuitate accidit, non una cum libertate rem publicam recuperatam. horribile est quae loquantur, quae minitentur. ac uereor Gallica etiam bella, ipse Sextus quo euadat.  Sed omnia licet concurrant, Idus Martiae consolantur. nostri autem ἥρωες quod per ipsos confici potuit gloriosissime et magnificentissime confecerunt; reliquae res opes et copias desiderant, quas nullas habemus. haec ego ad te. tu, si quid noui (nam cottidie aliquid exspecto), confestim ad me, et, si noui nihil, nostro more tamen ne patiamur intermitti litterulas. equidem non committam. </paragraph></page><page id="376"><paragraph>iii Id .  Apr .   44   ( § 3)  Asturae CICERO ATTICO SAL. Spero tibi iam esse ut uolumus, quoniam quidem ἠσίτησας, cum leuiter commotus esses; sed tamen uelim scire quid agas. signa bella, quod Caluenna moleste fert se suspectum esse Bruto; illa signa non bona, si cum signis legiones ueniunt &lt;e&gt; Gallia. quid tu illas putas quae fuerunt in Hispania? nonne idem postulaturas? quid, quas Annius transportaui&lt;t&gt;? †caninium† uolui, sed μνημονικὸν ἁμάρτημα. a balneatore φυρμὸς πολύς. nam ista quidem Caesaris libertorum coniuratio facile opprimeretur, si recte saperet Antonius.  O meam stultam uerecundiam! qui legari noluerim ante res prolatas, ne deserere uiderer hunc rerum tumorem; cui certe si possem mederi, deesse non deberem. sed uides magistratus, si quidem illi magistratus, uides tamen tyranni satellites &lt;in&gt; imperiis, uides eiusdem exercitus, uides in latere ueteranos, quae sunt εὐρίπιστα omnia; eos autem qui orbis terrae custodiis non modo saepti uerum etiam magni esse debebant tantum modo laudari atque amari, sed parietibus contineri. atque illi quoquo modo beati, ciuitas misera.  Sed uelim scire quid aduentus Octaui, num qui concursus ad  eum, num quae νεωτερισμοῦ suspicio. non puto equidem, sed tamen, quicquid est, scire cupio. haec scripsi ad te proficiscens Astura  iii  Id.</paragraph></page><page id="377"><paragraph>prid .  Id .  Apr .   44   ( § 1)  Fundis CICERO ATTICO SAL. Prid. Id. Fundis accepi tuas litteras cenans. primum igitur melius esse, deinde meliora te nuntiare. odiosa enim illa fuerant, legiones uenire. nam de Octauio, susque deque. exspecto quid de Mario; quem quidem ego sublatum rebar a Caesare. Antoni colloquium cum heroibus nostris pro re nata non incommodum. sed tamen adhuc me nihil delectat praeter Idus Martias. nam quoniam Fundis sum cum Ligure nostro, discrucior Sextili fundum a uerberone Curtilio possideri; quod cum dico, de toto genere dico. quid enim miserius quam ea nos tueri propter quae illum oderamus? etiamne consules et tribunos pl. in biennium quos ille uoluit? nullo modo reperio quem ad modum possim πολιτεύεσθαι. nihil enim tam σόλοικον quam tyrannoctonos in caelo esse, tyranni facta defendi. sed uides consules, uides reliquos magistratus, si isti magistratus, uides languorem bonorum. exsultant laetitia in municipiis. dici enim non potest quanto opere gaudeant, ut ad me concurrant, ut audire cupiant mea uerba de re &lt;publica&gt;. nec ulla interea decreta. sic enim πεπολιτεύμεθα ut uictos metueremus.  Haec ad te scripsi apposita secunda mensa; plura et πολιτικώτερα postea, et tu quid agas quidque agatur. </paragraph></page><page id="378"><paragraph>xuii Kal .  Mai .   44   ( § 1)  in Formiano &lt;CICERO ATTICO SAL.&gt; Postridie Idus Paulum in Caieta uidi. is mihi de Mario et de re publica aliqua, quaedam sane pessima. a te scilicet nihil; nemo enim meorum. sed Brutum nostrum audio uisum sub Lanuuio. ubi tandem est futurus? nam cum reliqua tum de hoc scire aueo omnia. ego e Formiano exiens  xuii  Kal. ut inde altero die in Puteolanum scripsi haec.  A Cicerone mihi litterae sane πεπινωμέναι et bene longae. cetera autem uel fingi possunt, πίνος litterarum significat doctiorem. nunc magno opere a te peto, de quo sum nuper tecum locutus, ut uideas ne quid ei desit. id cum ad officium nostrum pertinet tum ad existimationem et dignitatem; quod idem intellexi tibi uideri. omnino si ego euolo mense Quintili in Graeciam, sunt omnia faciliora; sed cum sint ea tempora ut certi nihil esse possit quid honestum mihi sit, quid liceat, quid expediat, quaeso, da operam ut illum quam honestissime copiosissimeque tueamur.  Haec et cetera quae ad nos pertinebunt, ut soles, cogitabis, ad meque aut quod ad rem pertineat aut, si nihil erit, quod in buccam uenerit scribes. </paragraph></page><page id="379"><paragraph>xui Kal .  Mai .   44  in Sinuessano &lt;CICERO ATTICO SAL.&gt; Tu me iam rebare, cum scribebas, in actis esse nostris; at ego accepi  xuii  Kal. in deuersoriolo Sinuessano tuas litteras. de Mario probe, etsi doleo L. Crassi nepotem. optime tamen etiam Bruto nostro probari Antonium. nam quod Iuniam scribis moderate et amice scriptas litteras attulisse, at mihi Paulus dedit ad se a fratre missas; quibus in extremis erat sibi insidias fieri; se id certis auctoribus comperisse. hoc nec mihi placebat et multo illi minus. reginae fuga mihi non molesta est. Clodia quid egerit scribas ad me uelim. de Byzantiis curabis ut cetera et Pelopem ad te arcesses. ego, ut postulas, Baiana negotia chorumque illum de quo scire uis, cum perspexero, tum scribam, ne quid ignores.  Quid Galli, quid Hispani, quid Sextus agat uehementer exspecto. ea scilicet tu declarabis, qui cetera. nauseolam tibi tamen causam oti dedisse facile patiebar; uidebare enim mihi legenti tuas litteras requiesse paulisper. de Bruto semper ad me omnia perscribito, ubi sit, quid cogitet; quem quidem ego spero iam tuto uel solum tota urbe uagari posse. uerum tamen. </paragraph></page><page id="380"><paragraph>xu Kal .  Mai .   44  in Puteolano &lt;CICERO ATTICO SAL.&gt; De re publica multa cognoui ex tuis litteris, quas quidem multiiuges accepi uno tempore a Vestori liberto. ad ea autem quae requiris breui respondebo. primum uehementer me Cluuiana delectant. sed quod quaeris quid arcessierim Chrysippum, tabernae mihi duae corruerunt reliquaeque rimas agunt; itaque non solum inquilini sed mures etiam migrauerunt. hanc ceteri calamitatem uocant, ego ne incommodum quidem. o Socrate et Socratici uiri! numquam uobis gratiam referam. di immortales, quam mihi ista pro nihilo! sed tamen ea ratio aedificandi initur, consiliario quidem et auctore Vestorio, ut hoc damnum quaestuosum sit.  Hic turba magna est eritque, ut audio, maior; duo quidem quasi designati consules. o di boni! uiuit tyrannis, tyrannus occidit! eius interfecti morte laetamur cuius facta defendimus! itaque quam seuere nos †M. Cutius† accusat, ut pudeat uiuere, neque iniuria. nam mori miliens praestitit quam haec pati; quae mihi uidentur habitura etiam uetustatem.  Et Balbus hic est multumque mecum. ad quem a Vetere litterae datae prid. Kal. Ian., cum a se Caecilius circumsederetur et iam teneretur, uenisse cum maximis copiis Pacorum Parthum; ita sibi esse eum ereptum multis suis amissis. in qua re accusat Vulcatium. ita mihi uidetur bellum illud instare. sed Dolabella et Nicias uiderint. idem Balbus meliora de Gallia.  xxi  die  litteras habebat Germanos illasque nationes re audita de Caesare legatos misisse ad Aurelium, qui est praepositus ab Hirtio: se quod imperatum esset esse facturos. quid quaeris? omnia plena pacis, aliter ac mihi Caluenna dixerat.</paragraph></page><page id="381"><paragraph>xiii Kal .  Mai .   44   ( § 3)  in Cumano &lt;CICERO ATTICO SAL.&gt; Itane uero? hoc meus et tuus Brutus egit ut Lanuui esset, ut Trebonius itineribus deuiis proficisceretur in prouinciam, ut omnia facta, scripta, dicta, promissa, cogitata Caesaris plus ualerent quam si ipse uiueret? meministine &lt;me&gt; clamare illo ipso primo Capitolino die senatum in Capitolium a praetoribus uocan&lt;dum&gt;? di immortales, quae tum opera effici potuerunt laetantibus omnibus bonis, etiam sat bonis, fractis latronibus! Liberalia tu accusas. quid fieri tum potuit? iam pridem perieramus. meministine te clamare causam perisse si funere elatus esset? at ille etiam in foro combustus laudatusque miserabiliter seruique et egentes in tecta nostra cum facibus immissi. quae deinde? ut audeant dicere 'tune contra Caesaris nutum?' haec et talia ferre non possum. itaque γῆν πρὸ γῆς cogito; tua tamen ὑπηνέμιος.  Nausea iamne plane abiit? mihi quidem ex tuis litteris coniectanti ita uidebatur. redeo ad Tebassos, Scaeuas, Fangones.  hos tu existimas confidere se illa habituros stantibus nobis? in quibus plus uirtutis putarunt quam experti sunt. pacis isti scilicet amatores et non latrocini auctores. at ego, cum tibi de Curtilio scripsi Sextilianoque fundo, scripsi de Censorino, de Messalla, de Planco, de Postumo, de genere toto. melius fuit perisse illo interfecto, quod numquam accidisset, quam haec uidere.  Octauius Neapolim uenit  xiiii  Kal. ibi eum Balbus mane postridie, eodemque die mecum in Cumano; illum hereditatem aditurum. sed, ut scribis, †ῥιξοθεμιν† magnam cum Antonio. Buthrotia mihi tua res est, ut debet, eritque curae. quod quaeris iamne ad cen&lt;ten&gt;a Cluuianum, aduentare uidetur; sed primo anno  lxxx  detersimus.  Quintus pater ad me grauia de filio, maxime quod matri nunc indulgeat cui antea bene merenti fuerit inimicus. ardentis in eum litteras ad me misit. ille autem quid agat si scis nequedum Roma es profectus, scribas ad me uelim, et hercule si quid aliud. uehementer delector tuis litteris.</paragraph></page><page id="382"><paragraph>xi Kal .  Mai .   44   ( § 1)  in Puteolano (?) CICERO ATTICO SAL. Nudius tertius dedi ad te epistulam longiorem; nunc ad ea quae proxime. uelim mehercule Asturae Brutus. ἀκολασίαν istorum scribis. an censebas aliter? equidem etiam maiora exspecto. cum [equidem] contionem lego de 'tanto uiro', de 'clarissimo  ciui', ferre non queo. etsi ista iam ad risum. sed memento, sic alitur consuetudo perditarum contionum, ut nostri illi non heroes sed di futuri quidem in gloria sempiterna sint sed non sine inuidia, ne sine periculo quidem. uerum illis magna consolatio conscientia maximi et clarissimi facti; nobis quae, qui interfecto rege liberi non sumus? sed haec fortuna uiderit, quoniam ratio non gubernat.  De Cicerone quae scribis iucunda mihi sunt; uelim sint prospera. quod uer&lt;o cur&gt;ae tibi est ut ei suppeditetur ad usum et cultum copiose, per mihi gratum est, idque ut facias te etiam rogo. de Buthrotiis et tu recte cogitas et ego non dimitto istam curam. suscipiam omnem etiam actionem, quam uideo cottidie faciliorem. de Cluuiano, quoniam in re mea me ipsum diligentia uincis, res ad centena perducitur. ruina rem non fecit deteriorem, haud scio an iam fructuosiorem.  Hic mecum Balbus, Hirtius, Pansa. modo uenit Octauius, et quidem in proximam uillam Philippi, mihi totus deditus. Lentulus Spinther hodie apud me; cras mane uadit.</paragraph></page><page id="383"><paragraph>x Kal .  Mai .   44   ( § 3)  Puteolis CICERO ATTICO SAL. O mi Attice, uereor ne nobis Idus Martiae nihil dederint praeter laetitiam et odi poenam ac doloris. quae mihi istim adferuntur! quae hic uideo! 'ὢ πράξεως καλῆς μέν, ἀτελοῦς δέ.' scis quam diligam Siculos et quam illam clientelam honestam iudicem.  multa illis Caesar, neque me inuito (etsi Latinitas erat non ferenda. uerum tamen). ecce autem Antonius accepta grandi pecunia fixit legem 'a dictatore comitiis latam' qua Siculi ciues Romani; cuius rei uiuo illo mentio nulla. quid? Deiotari nostri causa non similis? dignus ille quidem omni regno, sed non per Fuluiam. sescenta similia. uerum illuc referor: tam claram tamque testatam rem tamque iustam, Buthrotiam, non tenebimus aliqua ex parte? et eo quidem magis quo ista plura?  Nobiscum hic perhonorifice et peramice Octauius. quem quidem sui Caesarem salutabant, Philippus non, itaque ne nos quidem; quem nego posse &lt;esse&gt; bonum ciuem. ita multi circumstant, qui quidem nostris mortem minitantur, negant haec ferri posse. quid censes cum Romam puer uenerit, ubi nostri liberatores tuti esse non possunt? &lt;qui&gt; quidem semper erunt clari, conscientia uero facti sui etiam beati; sed nos, nisi me fallit, iacebimus. itaque exire aueo 'ubi nec Pelopidarum', inquit. haud amo uel hos designatos, qui etiam declamare me coegerunt, ut ne apud aquas quidem acquiescere liceret. sed hoc meae nimiae facilitatis; nam id erat quondam quasi necesse, nunc, quoquo modo se res habet, non est item.  Quam dudum nihil habeo quod ad te scribam! scribo tamen, non ut delectem meis litteris sed ut eliciam tuas. tu si quid erit de ceteris, de Bruto utique quicquid. haec conscripsi  x  Kal., accubans apud Vestorium, hominem remotum a dialecticis, in arithmeticis satis exercitatum. </paragraph></page><page id="384"><paragraph>ui Kal .  Mai .   44  in Puteolano &lt;CICERO ATTICO SAL.&gt; Septimo denique die litterae mihi redditae sunt quae erant a te xiii  Kal. datae; quibus quaeris, idque etiam me ipsum nescire arbitraris, utrum magis tumulis prospectuque an ambulatione ἁλιτενεῖ delecter. est mehercule, ut dicis, utriusque loci tanta amoenitas ut dubitem utra anteponenda sit. 'ἀλλ’ οὐ δαιτὸς ἐπηράτου ἔργα μέμηλεν, ἀλλὰ λίην μέγα πῆμα, διοτρεφές, εἰσορόωντες δείδιμεν· ἐν δοιῇ δὲ σαωσέμεν ἢ ἀπολέσθαι.' Quamuis enim tu magna et mihi iucunda scripseris de D. Bruti aduentu ad suas legiones, in quo spem maximam uideo, tamen, si est bellum ciuile futurum (quod certe erit si Sextus in armis permanebit, quem permansurum esse certo scio), quid nobis faciendum sit ignoro. neque enim iam licebit, quod Caesaris bello licuit, neque huc neque illuc. quemcumque enim haec pars perditorum laetatum Caesaris morte putauit (laetitiam autem apertissime tulimus omnes), hunc in hostium numero habebit; quae res ad caedem maximam spectat. restat ut in castra Sexti aut, si forte, Bruti nos conferamus, res odiosa et aliena nostris aetatibus, incerto exitu belli—et nescio quo pacto tibi ego possim, mihi tu dicere 'τέκνον ἐμόν, οὔ τοι δέδοται πολεμήια ἔργα, ἀλλὰ σύ γ’ ἱμερόεντα μετέρχεο ἔργα λόγοιο'. Sed haec fors uiderit, ea quae talibus in rebus plus quam ratio potest. nos autem id uideamus quod in nobis ipsis esse debet, ut  quicquid acciderit fortiter et sapienter feramus et accidisse hominibus meminerimus, nosque cum multum litterae tum non minimum Idus quoque Martiae consolentur.  Suscipe nunc meam deliberationem qua sollicitor; ita multa ueniunt in mentem in utramque partem. &lt;si&gt; proficiscor, ut constitueram, legatus in Graeciam, caedis impendentis periculum non nihil uitare uideor, sed casurus in aliquam uituperationem quod rei publicae defuerim tam graui tempore. sin autem mansero, fore me quidem uideo in discrimine, sed accidere posse suspicor ut prodesse possim rei publicae. iam illa consilia priuata sunt, quod sentio ualde esse utile ad confirmationem Ciceronis me illuc uenire; nec alia causa profectionis mihi ulla fuit tum cum consilium cepi legari a Caesare. tota igitur hac de re, ut soles si quid ad me pertinere putas, cogitabis.  Redeo nunc ad epistulam tuam. scribis enim esse rumores me ad lacum quod habeo uenditurum, minusculam uero uillam utique Quinto traditurum uel impenso pretio, quo introducatur, ut tibi Quintus filius dixerit, dotata Aquilia. ego uero de uenditione nihil cogito, nisi quid quod magis me delectet inuenero. Quintus autem de emendo nihil curat hoc tempore; satis enim torquetur debitione dotis, in qua mirificas Egnatio gratias agit. a ducenda autem uxore sic abhorret ut libero lectulo neget esse quicquam iucundius. sed haec quoque hactenus.  Redeo enim ad miseram seu nullam potius rem publicam. M. Antonius ad me scripsit de restitutione Sex. Cloeli; quam honorifice, quod ad me attinet, ex ipsius litteris cognosces (misi enim tibi exemplum); quam dissolute, quam turpiter quamque  ita perniciose ut non numquam Caesar desiderandus esse uideatur, facile existimabis. quae enim Caesar numquam neque fecit neque fecisset neque passus esset, ea nunc ex falsis eius commentariis proferuntur. ego autem Antonio facillimum me praebui. etenim ille, quoniam semel induxit animum sibi licere quod uellet, fecisset nihilo minus me inuito. itaque mearum quoque litterarum misi tibi exemplum.</paragraph></page><page id="385"><paragraph>c .  x Kal .  Mai .   44  Romae &lt;M.&gt; ANTONIVS COS. S. D. M. CICERONI Occupationibus est factum meis et subita tua profectione ne tecum coram de hac re agerem. quam ob causam uereor ne absentia mea leuior sit apud te. quod si bonitas tua responderit iudicio meo quod semper habui de te, gaudebo.  A Caesare petii ut Sex. Cloelium restitueret; impetraui. erat mihi in animo etiam tum sic uti beneficio eius si tu concessisses. quo magis laboro ut tua uoluntate id per me facere nunc &lt;possim&gt;. quod si duriorem te eius miserae et adflictae fortunae praebes, non contendam ego aduersus te, quamquam uideor debere tueri commentarium Caesaris. sed mehercule, si humaniter et sapienter et amabiliter in me cogitare uis, facilem profecto te praebebis et uoles P. Claudium, optima in spe puerum repositum, existimare non te insectatum esse, cum potueris, amicos paternos. patere, obsecro, te pro re publica uideri gessisse simultatem cum patre eius, non &lt;quod&gt; contempseris hanc familiam. honestius enim et libentius deponimus inimicitias rei publicae nomine susceptas quam contumaciae.  me deinde sine ad hanc opinionem iam nunc dirigere puerum et tenero animo eius persuadere non esse tradendas posteris inimicitias. quamquam tuam fortunam, Cicero, ab omni periculo abesse certum habeo, tamen arbitror malle te quietam senectutem et honorificam potius agere quam sollicitam. postremo meo iure te hoc beneficium rogo; nihil enim non tua causa feci. quod si non impetro, per me Cloelio daturus non sum, ut intellegas quanti apud me auctoritas tua sit atque eo te placabiliorem praebeas.</paragraph></page><page id="386"><paragraph>ui Kal .  Mai .   44  in Puteolano CICERO ANTONIO COS. S. D. Quod mecum per litteras agis unam ob causam mallem coram egisses; non enim solum ex oratione, sed etiam ex uultu et oculis et fronte, ut aiunt, meum erga te amorem perspicere potuisses. nam cum te semper amaui, primum tuo studio, post etiam beneficio prouocatus, tum his temporibus res publica te mihi ita commendauit ut cariorem habeam neminem. litterae uero tuae cum amantissime tum honorificentissime scriptae sic me adfecerunt ut non dare tibi beneficium uiderer sed accipere a te ita petente ut inimicum meum, necessarium tuum, me inuito seruare nolles, cum id nullo negotio facere posses.  Ego uero tibi istuc, mi Antoni, remitto atque ita ut me a te, cum his uerbis scripseris, liberalissime atque honorificentissime tractatum existimem, idque cum totum, quoquo modo se res haberet, tibi dandum putarem, tum do etiam humanitati et naturae meae. nihil enim umquam non modo acerbum in me  fuit sed ne paulo quidem tristius aut seuerius quam necessitas rei publicae postulauit. accedit ut ne in ipsum quidem Cloelium meum insigne odium fuerit umquam, semperque ita statui, non esse insectandos inimicorum amicos, praesertim humiliores, nec his praesidiis nosmet ipsos esse spoliandos.  Nam de puero Clodio tuas partis esse arbitror ut eius animum tenerum, quem ad modum scribis, iis opinionibus imbuas ut ne quas inimicitias residere in familiis nostris arbitretur. contendi cum P. Clodio cum ego publicam causam, ille suam defenderet. nostras concertationes res publica diiudicauit. si uiueret, mihi cum illo nulla contentio iam maneret. qua re, quoniam hoc a me sic petis ut, quae tua potestas est, ea neges te me inuito usurum, puero quoque hoc a me dabis, si tibi uidebitur, non quo aut aetas nostra ab illius aetate quicquam debeat periculi suspicari aut dignitas mea ullam contentionem extimescat, sed ut nosmet ipsi inter nos coniunctiores simus quam adhuc fuimus. interpellantibus enim his inimicitiis animus tuus mihi magis patuit quam domus. sed haec hactenus.  Illud extremum: ego quae te uelle quaeque ad te pertinere arbitrabor semper sine ulla dubitatione summo studio faciam. hoc uelim tibi penitus persuadeas.</paragraph></page><page id="387"><paragraph>iu aut iii Kal .  Mai .   44 CICERO ATTICO SAL. 'Iteradum eadem ista mihi.' coronatus Quintus noster Parilibus! solusne? etsi addis Lamiam, quod demiror equidem; sed scire  cupio qui fuerint alii, quamquam satis scio nisi improbum neminem. explanabis igitur hoc diligentius. ego autem casu, cum dedissem ad te litteras  ui  Kal. satis multis uerbis, tribus fere horis post accepi tuas et magni quidem ponderis. itaque ioca tua plena facetiarum de haeresi Vestori&lt;a&gt;na et de †pherionum more† Puteolano risisse me satis nihil est necesse rescribere. πολιτικώτερα illa uideamus.  Ita Brutos Cassiumque defendis quasi eos ego reprehendam; quos satis laudare non possum. rerum ego uitia collegi, non hominum. sublato enim tyranno tyrannida manere uideo. nam quae ille facturus non fuit ea fiunt, ut de Cloelio, de quo mihi exploratum est illum non modo non facturum sed etiam ne passurum quidem fuisse. sequetur Rufio Vestorianus, Victor numquam scriptus, ceteri, quis non? cui seruire ipsi non potuimus, eius libellis paremus. nam Liberalibus quis potuit in senatum non uenire? fac id potuisse aliquo modo; num etiam, cum uenissemus, libere potuimus sententiam dicere? nonne omni ratione ueterani qui armati aderant, cum praesidi nos nihil haberemus, defendendi fuerunt? illam sessionem Capitolinam mihi non placuisse tu testis es. quid ergo? ista culpa Brutorum? minime illorum quidem, sed aliorum brutorum, qui se cautos ac sapientis putant; quibus satis fuit laetari, non nullis etiam gratulari, nullis permanere.  Sed praeterita omittamus; istos omni cura praesidioque tueamur, et, quem ad modum tu praecipis, contenti Idibus Martiis simus; quae quidem nostris amicis, diuinis uiris, aditum ad caelum dederunt, libertatem populo Romano non dederunt.  recordare tua. nonne meministi clamare te omnia perisse si ille funere elatus esset? sapienter id quidem. itaque ex eo quae manarint uides.  Quae scribis Kal. Iun. Antonium de prouinciis relaturum, ut et ipse Gallias habeat et utrisque dies prorogetur, licebitne decerni libere? si licuerit, libertatem esse recuperatam laetabor; si non licuerit, quid mihi attulerit ista domini mutatio praeter laetitiam quam oculis cepi iusto interitu tyranni? rapinas scribis ad Opis fieri; quas nos quoque tum uidebamus. ne nos et liberati ab egregiis uiris nec liberi sumus. ita laus illorum est, culpa nostra. et hortaris me ut historias scribam, ut colligam tanta eorum scelera a quibus etiam nunc obsidemur! poterone eos ipsos non laudare qui te obsignatorem adhibuerunt? nec mehercule me raudusculum mouet, sed homines beneuolos, qualescumque sunt, graue est insequi contumelia.  Sed de omnibus meis consiliis, ut scribis, existimo exploratius nos ad Kal. Iun. statuere posse. ad quas adero, et omni ope atque opera enitar, adiuuante me scilicet auctoritate tua et gratia et summa aequitate causae, ut de Buthrotiis senatus consultum quale scribis fiat. quod me cogitare iubes, cogitabo equidem, etsi tibi dederam superiore epistula cogitandum. tu autem quasi iam recuperata re publica uicinis tuis Massiliensibus sua reddis. haec armis, quae quam firma habeamus ignoro, restitui fortasse possunt, auctoritate non possunt.  Epistula breuis quae postea a te scripta est sane mihi fuit iucunda de Bruti ad Antonium et de eiusdem ad te litteris. posse uidentur esse meliora quam adhuc fuerunt. sed nobis ubi simus et quo iam nunc nos conferamus prouidendum est. </paragraph></page><page id="388"><paragraph>Kal .  Mai .   44   ( § 3) &lt;CICERO ATTICO SAL.&gt; O mirificum Dolabellam meum! iam enim dico meum; antea, crede mihi, subdubitabam. magnam ἀναθεώρησιν res habet: de saxo, in crucem, columnam tollere, locum illum sternendum locare! quid quaeris? heroica. sustulisse mihi uidetur simulationem desideri, adhuc quae serpebat in dies et inueterata uerebar ne periculosa nostris tyrannoctonis esset. nunc prorsus adsentior tuis litteris speroque meliora. quamquam istos ferre non possum qui, dum se pacem uelle simulant, acta nefaria defendunt. sed non possunt omnia simul. incipit res melius ire quam putaram. nec uero discedam, nisi cum tu me id honeste putabis facere posse. Bruto certe meo nullo loco deero, idque, etiam si mihi cum illo nihil fuisset, facerem propter eius singularem incredibilemque uirtutem.  Piliae nostrae uillam totam quaeque in uilla sunt trado, in Pompeianum ipse proficiscens Kal. Mai. quam uelim Bruto persuadeas ut Asturae sit!</paragraph></page><page id="389"><paragraph>ui Non .  Mai .   44   ( § 1) CICERO ATTICO SAL. u &lt; i &gt; Non. conscendens ab hortis Cluuianis in phaselum epicopum has dedi litteras, cum Piliae nostrae uillam ad Lucrinum, uilicos, procuratores tradidissem. ipse autem eo die in Paeti nostri tyrotarichum imminebam; perpaucis diebus in Pom peiano, post in haec Puteolana et Cumana regna †renauigare†. o loca ceteroqui ualde expetenda, interpellantium autem multitudine paene fugienda!  Sed ad rem ut ueniam, o Dolabellae nostri magnam ἀριστείαν! quanta est ἀναθεώρησις! equidem laudare eum et hortari non desisto. recte tu omnibus epistulis significas quid de re, quid de uiro sentias. mihi quidem uidetur Brutus noster iam uel coronam auream per forum ferre posse. quis enim audeat uiolare proposita cruce aut saxo, praesertim tantis plausibus, tanta approbatione infimorum?  Nunc, mi Attice, me fac ut expedias. cupio, cum Bruto nostro adfatim satis fecerim, excurrere in Graeciam. magni interest Ciceronis uel mea potius uel mehercule utriusque me interuenire discenti. nam epistula Leonidae quam ad me misisti quid habet, quaeso, in quo magno opere laetemur? numquam ille mihi satis laudari uidebitur cum ita laudabitur, 'quo modo nunc est'. non est fidentis hoc testimonium, sed potius timentis. Herodi autem mandaram ut mihi κατὰ μίτον scriberet; a quo adhuc nulla littera est. uereor ne nihil habuerit quod mihi, cum cognossem, iucundum putaret fore.  Quod ad Xenonem scripsisti, ualde mihi gratum est; nihil enim deesse Ciceroni cum ad officium tum ad existimationem meam pertinet. Flammam Flaminium audio Romae esse. ad eum scripsi me tibi mandasse per litteras ut de Montani negotio cum eo loquerere, et uelim cures epistulam quam ad eum misi reddendam, et ipse, quod commodo tuo fiat, cum eo colloquare. puto, si quid in homine pudoris est, praestaturum eum,  ne sero cum damno dependatur. de Attica pergratum mihi fecisti quod curasti ut ante scirem recte esse quam non belle fuisse.</paragraph></page><page id="390"><paragraph>u Non .  Mai .   44  in Pompeiano &lt;CICERO ATTICO SAL.&gt; In Pompeianum ueni  u  Non. Mai., cum pridie, ut antea ad te scripsi, Piliam in Cumano collocauissem. ibi mihi cenanti litterae tuae sunt redditae quas dederas Demetrio liberto prid. Kal.; in quibus multa sapienter, sed tamen talia, quem ad modum tute scribebas, ut omne consilium in fortuna positum uideretur. itaque his de rebus ex tempore et coram. de Buthrotio negotio, utinam quidem Antonium conueniam! multum profecto proficiam. sed non arbitrantur eum a Capua declinaturum; quo quidem metuo ne magno rei publicae malo uenerit. quod idem L. Caesari uidebatur, quem pridie Neapoli adfectum grauiter uideram. quam ob rem ista nobis ad Kal. Iun. tractanda et perficienda sunt. sed hactenus.  Quintus filius ad patrem acerbissimas litteras misit, quae sunt ei redditae cum uenissemus in Pompeianum; quarum tamen erat caput Aquiliam nouercam non esse laturum. sed hoc tolerabile fortasse, illud uero, se a Caesare habuisse omnia, nihil a patre, reliqua sperare ab Antonio—o perditum hominem! sed μελήσει.  Ad Brutum nostrum, ad Cassium, ad Dolabellam epistulas scripsi. earum exempla tibi misi, non ut deliberarem reddendaene essent; plane enim iudico esse reddendas, quod non dubito quin tu idem existimaturus sis.   Ciceroni meo, mi Attice, suppeditabis quantum uidebitur meque hoc tibi onus imponere patiere. quae adhuc fecisti mihi sunt gratissima.  Librum meum illum ἀνέκδοτον nondum, ut uolui, perpoliui; ista uero quae tu contexi uis aliud quoddam separatum uolumen exspectant. ego autem, credas mihi uelim, minore periculo existimo contra illas nefarias partis uiuo tyranno dici potuisse quam mortuo. ille enim nescio quo pacto ferebat me quidem mirabiliter; nunc, quacumque nos commouimus, ad Caesaris non modo acta uerum etiam cogitata reuocamur.  De Montano, quoniam Flamma uenit, uidebis. puto rem meliore loco esse debere.</paragraph></page><page id="391"><paragraph>CICERO DOLABELLAE COS. SVO SAL. Etsi contentus eram, mi Dolabella, tua gloria satisque ex ea magnam laetitiam uoluptatemque capiebam, tamen non possum non confiteri cumulari me maximo gaudio quod uulgo hominum opinio socium me ascribat tuis laudibus. neminem conueni (conuenio autem cottidie plurimos. sunt enim permulti optimi uiri qui ualetudinis causa in haec loca ueniant; praeterea ex municipiis frequentes necessarii mei) quin omnes, cum te summis laudibus ad caelum extulerunt, mihi continuo maximas gratias agant. negant enim se dubitare quin tu meis praeceptis et consiliis obtemperans praestantissimum te ciuem et singularem consulem praebeas.   Quibus ego quamquam uerissime possum respondere te quae facias tuo iudicio et tua sponte facere nec cuiusquam egere consilio, tamen neque plane adsentior, ne imminuam tuam laudem si omnis a meis consiliis profecta uideatur, neque ualde nego; sum enim auidior etiam quam satis est gloriae. et tamen non alienum est dignitate tua, quod ipsi Agamemnoni, regum regi, fuit honestum, habere aliquem in consiliis capiendis Nestorem, mihi uero gloriosum te iuuenem consulem florere laudibus quasi alumnum disciplinae meae.  L. quidem Caesar, cum ad eum aegrotum Neapolim uenissem, quamquam erat oppressus totius corporis doloribus, tamen, ante quam me plane salutauit, 'o mi Cicero' inquit, 'gratulor tibi cum tantum uales apud Dolabellam quantum si ego apud sororis filium ualerem, iam salui esse possemus. Dolabellae uero tuo et gratulor et gratias ago, quem quidem post te consulem solum possumus uere consulem dicere.' deinde multa de facto ac de re gesta tua; nihil magnificentius, nihil praeclarius actum umquam, nihil rei publicae salutarius. atque haec una uox omnium est.  A te autem peto ut me hanc quasi falsam hereditatem alienae gloriae sinas cernere meque aliqua ex parte in societatem tuarum laudum uenire patiare. quamquam, mi Dolabella (haec enim iocatus sum), libentius omnis meas, si modo sunt aliquae meae, laudes ad te transfuderim quam aliquam partem exhauserim ex tuis. nam cum te semper tantum dilexerim quantum tu intellegere potuisti, tum his tuis factis sic incensus sum ut nihil umquam in amore fuerit ardentius. nihil est enim, mihi crede, uirtute formosius, nihil pulchrius, nihil amabilius. semper  amaui, ut scis, M. Brutum propter eius summum ingenium, suauissimos mores, singularem probitatem atque constantiam; tamen Idibus Martiis tantum accessit ad amorem ut mirarer locum fuisse augendi in eo quod mihi iam pridem cumulatum etiam uidebatur. quis erat qui putaret ad eum amorem quem erga te habebam posse aliquid accedere? tantum accessit ut mihi nunc denique amare uidear, antea dilexisse.  Qua re quid est quod ego te horter ut dignitati et gloriae seruias? proponam tibi claros uiros, quod facere solent qui hortantur? neminem habeo clariorem quam te ipsum. te imitere oportet, tecum ipse certes. ne licet quidem tibi iam tantis rebus gestis non tui similem esse. quod cum ita sit, hortatio non est necessaria, gratulatione magis utendum est. contigit enim tibi, quod haud scio an nemini, ut summa seueritas animaduersionis non modo non inuidiosa sed etiam popularis esset et cum bonis omnibus tum infimo cuique gratissima. hoc si tibi fortuna quadam contigisset, gratularer felicitati tuae, sed contigit magnitudine cum animi tum etiam ingeni atque consili. legi enim contionem tuam. nihil illa sapientius; ita pedetemptim et gradatim tum accessus a te ad causam facti, tum recessus, ut res ipsa maturitatem tibi animaduertendi omnium concessu daret.  Liberasti igitur et urbem periculo et ciuitatem metu neque solum ad tempus maximam utilitatem attulisti sed etiam ad exemplum. quo facto intellegere debes in te positam esse rem publicam tibique non modo tuendos sed etiam ornandos esse illos uiros a quibus initium libertatis profectum est. sed his de  rebus coram plura, prope diem ut spero. tu, quoniam rem publicam nosque conseruas, fac ut diligentissime te ipsum, mi Dolabella, custodias.</paragraph></page><page id="392"><paragraph>uii Id .  Mai .   44   ( § 1) CICERO ATTICO SAL. Saepius me iam agitas quod rem gestam Dolabellae nimis in caelum uidear efferre. ego autem, quamquam sane probo factum, tamen ut tanto opere laudarem adductus sum tuis et unis et alteris litteris. sed totum se a te abalienauit Dolabella ea de causa qua me quoque sibi inimicissimum reddidit. o hominem impudentem! Kal. Ian. debuit, adhuc non soluit, praesertim cum se maximo aere alieno Faberi manu liberarit et opem ab Ope petierit. licet enim iocari, ne me ualde conturbatum putes. atque ego ad eum  uiii  Id. litteras dederam bene mane, eodem autem die tuas litteras uesperi acceperam in Pompeiano sane celeriter tertio abs te die. sed, ut ad te eo ipso die scripseram, satis aculeatas ad Dolabellam litteras dedi; quae si nihil profecerint, puto fore ut me praesentem non sustineat.  Albianum te confecisse arbitror. de Patulciano nomine, quod mihi †suspendiatus est† gratissimum est et simile tuorum omnium. sed ego Erotem ad ista expedienda factum mihi uidebar reliquisse; cuius non sine magna culpa uacillarunt. sed cum ipso uidero. de Montano, ut saepe ad te scripsi, erit tibi tota res curae.  Seruius proficiscens quod desperanter tecum locutus est minime miror neque ei quicquam in desperatione concedo. Brutus noster, singularis uir, si in senatum non est Kal. Iun. uenturus, quid facturus sit in foro nescio. sed hoc ipse melius. ego  ex iis quae parari uideo non multum Idibus Martiis profectum iudico. itaque de Graecia cottidie magis et magis cogito. nec enim Bruto meo exsilium, ut scribit ipse, meditanti uideo quid prodesse possim. Leonidae me litterae non satis delectarunt. de Herode tibi adsentior. Saufei legisse uellem. ego ex Pompeiano ui  Id. Mai. cogitabam.</paragraph></page><page id="393"><paragraph>uiii Id .  Mai .   44 &lt;CICERO ATTICO SAL.&gt; Non. Mai., cum essem in Pompeiano, accepi binas a te litteras, alteras sexto die, alteras quarto. ad superiores igitur prius. quam mihi iucundum opportune tibi Barnaeum litteras reddidisse! tu uero cum Cassio, ut cetera. quam commode autem quod id ipsum quod me mones quadriduo ante ad eum scripseram exemplumque mearum litterarum ad te miseram! sed cum ex Dolabellae ἀριστείᾳ (sic enim tu ad me scripseras) magna †desperatione adfectus† essem, ecce tibi et Bruti et tuae litterae! ille exsilium meditari. nos autem alium portum propiorem huic aetati uidebamus; in quem mallem equidem peruehi florente Bruto nostro constitutaque re publica. sed nunc quidem, ut scribis, non utrumuis. adsentiris enim nostram aetatem a castris, praesertim ciuilibus, abhorrere.  M. Antonius ad me tantum de Cloelio rescripsit, meam lenitatem et clementiam et sibi esse gratam et mihi uoluptati magnae fore. sed Pansa furere uidetur de Cloelio itemque Deiotaro et loquitur seuere, si uelis credere. illud tamen non belle, ut mihi quidem uidetur, quod factum Dolabellae uehementer improbat.   De coronatis, cum sororis tuae filius a patre accusatus esset, rescripsit se coronam habuisse honoris Caesaris causa, posuisse luctus gratia; postremo se libenter uituperationem subire quod amaret etiam mortuum Caesarem.  Ad Dolabellam, quem ad modum tibi dicis placere, scripsi diligenter. ego etiam ad Siccam. tibi hoc oneris non impono. nolo te illum iratum habere. Serui orationem cognosco; in qua plus timoris uideo quam consili. sed quoniam perterriti omnes sumus, adsentior Seruio. Publilius tecum tricatus est. huc enim Caerellia missa ab istis est legata ad me; cui facile persuasi mihi id quod rogaret ne licere quidem, non modo non libere. Antonium si uidero, accurate agam de Buthroto.  Venio ad recentiores litteras; quamquam de Seruio iam rescripsi. 'me facere magnam πρᾶξιν Dolabellae.' mihi mehercule ita uidetur, non potuisse maiorem tali re talique tempore. sed tamen quicquid ei tribuo, tribuo ex tuis litteris. tibi uero adsentior maiorem πρᾶξιν eius fore si mihi quod debuit dissoluerit. Brutus uelim sit Asturae.  Quod autem laudas me quod nihil ante de profectione constituam quam ista quo euasura sint uidero, muto sententiam. neque quicquam tamen ante quam te uidero. Atticam meam gratias mihi agere de matre gaudeo; cui quidem ego totam uillam cellamque tradidi eamque cogitabam  u  Id. uidere. tu Atticae salutem dices. nos Piliam diligenter tuebimur. </paragraph></page><page id="394"><paragraph>u Id .  Mai .   44  in Puteolano &lt;CICERO ATTICO SAL.&gt; E Pompeiano naui aduectus sum in Luculli nostri hospitium  ui Id. hora fere tertia. egressus autem e naui accepi tuas litteras quas tuus tabellarius in Cumanum attulisse dicebatur Non. Mai. datas. a Lucullo postridie eadem fere hora ueni in Puteolanum. ibi accepi duas epistulas, alteram Nonis, alteram  uii  Id. Lanuuio datas. audi igitur ad omnis.  Primum, quae de re mea gesta et in solutione et in Albiano negotio, grata. de tuo autem Buthrot&lt;i&gt;o, cum in Pompeiano essem, Misenum uenit Antonius. inde ante discessit quam illum uenisse audissem; a quo †in Samnium† uide quid speres. Romae igitur de Buthroto. L. Antoni horribilis contio, Dolabellae praeclara. iam uel sibi habeat nummos, modo numeret Idibus. Tertullae nollem abortum. tam enim Cassii sunt iam quam Bruti serendi. de regina uelim atque etiam de Caesare illo. persolui primae epistulae, uenio ad secundam.  De Quintis, Buthroto, cum uenero, ut scribis. quod Ciceroni suppeditas, gratum. quod errare me putas qui rem publicam  putem pendere in Bruto, sic se res habet: aut nulla erit aut ab isto istisue seruabitur. quod me hortaris ut scriptam contionem mittam, accipe a me, mi Attice, καθολικὸν θεώρημα earum rerum in quibus satis exercitati sumus. nemo umquam neque poeta neque orator fuit qui quemquam meliorem quam se arbitraretur. hoc etiam malis contingit; quid tu Bruto putas et ingenioso et erudito? de quo etiam experti sumus nuper in edicto. scripseram rogatu tuo. meum mihi placebat, illi suum. quin etiam cum ipsius precibus paene adductus scripsissem ad eum de optimo genere dicendi, non modo mihi sed etiam tibi scripsit sibi illud quod mihi placeret non probari. qua re sine, quaeso, sibi quemque scribere. 'suam quoique sponsam, mihi meam; suum quoique amorem, mihi meum.' non scite; hoc enim Atilius, poeta durissimus. atque utinam liceat isti contionari! cui si esse in urbe tuto licebit, uicimus. ducem enim noui belli ciuilis aut nemo sequetur aut ii sequentur qui facile uincantur.  Venio ad tertiam. gratas fuisse meas litteras Bruto et Cassio gaudeo, itaque iis rescripsi. quod Hirtium per me meliorem fieri uolunt, do equidem operam et ille optime loquitur, sed uiuit habitatque cum Balbo, qui item bene loquitur. quid credas uideris. Dolabellam ualde placere tibi uideo; mihi quidem egregie. cum Pansa uixi in Pompeiano. is plane mihi probabat se &lt;be&gt;ne sentire et cupere pacem. causam armorum quaeri plane uideo. edictum Bruti et Cassi probo. †quaeris† ut suscipiam cogitationem quidnam istis agendum putem, consilia  temporum sunt, quae in horas commutari uides. Dolabellae et prima illa actio et haec contra Antonium contio mihi profecisse permultum uidetur. prorsus &lt;melius&gt; ibat res; nunc autem uidemur habituri ducem, quod unum municipia bonique desiderant.  Epicuri mentionem facis et audes dicere μὴ πολιτεύεσθαι? non te Bruti nostri uulticulus ab ista oratione deterret? Quintus filius, ut scribis, Antoni est dextella. per eum igitur quod uolemus facile auferemus. exspecto, si, ut putas, L. Antonius produxit Octauium, qualis contio fuerit.  Haec scripsi; statim enim Cassi tabellarius. eram continuo Piliam salutaturus, deinde ad epulas Vestori nauicula. Atticae plurimam salutem.</paragraph></page><page id="395"><paragraph>u Id .  Mai .   44   ( § 1)  Puteolis &lt;CICERO ATTICO SAL.&gt; Cum paulo ante dedissem ad te Cassi tabellario litteras,  u  Id. uenit noster tabellarius et quidem, portenti simile, sine tuis litteris. sed cito conieci Lanuui te fuisse. Eros autem festinauit ut ad me litterae Dolabellae perferrentur, non de re mea (nondum enim meas acceperat) sed rescripsit ad eas quarum exemplum tibi miseram sane luculente.  Ad me autem, cum Cassi tabellarium dimisissem, statim Balbus. o dei boni, quam facile perspiceres timere otium! et nosti uirum, quam tectus. sed tamen Antoni consilia narrabat; illum circumire ueteranos ut acta Caesaris sancirent idque  se facturos esse iurarent, ut arma omnes haberent eaque duumuiri omnibus mensibus inspicerent. questus est etiam de sua inuidia eaque omnis eius oratio fuit ut amare uideretur Antonium. quid quaeris? nihil sinceri.  Mihi autem non est dubium quin res spectet ad castra. acta enim illa res est animo uirili, consilio puerili. quis enim hoc non uidit, regni heredem relictum? quid autem absurdius? 'hoc metuere, alterum in metu non ponere'! quin etiam hoc ipso tempore multa ὑποσόλοικα. Ponti Neapolitanum a matre tyrannoctoni possideri! legendus mihi saepius est 'Cato maior' ad te missus. amariorem enim me senectus facit. stomachor omnia. sed mihi quidem βεβίωται; uiderint iuuenes. tu mea curabis, ut curas.  Haec scripsi seu dictaui apposita secunda mensa apud Vestorium. postridie apud Hirtium cogitabam et quidem Πεντέλοιπον. sic hominem traducere ad optimatis paro. λῆρος πολύς! nemo est istorum qui otium non timeat. qua re talaria uideamus; quiduis enim potius quam castra.  Atticae salutem plurimam uelim dicas. exspecto Octaui contionem et si quid aliud, maxime autem ecquid Dolabella tinniat an in meo nomine tabulas nouas fecerit.</paragraph></page><page id="396"><paragraph>prid .  Id .  Mai .   44  in Puteolano &lt;CICERO ATTICO SAL.&gt; Certior a Pilia factus mitti ad te Idibus tabellarios statim hoc nescio quid exaraui. primum igitur scire te uolui me hinc  Arpinum  xui  Kal. Iun.; eo igitur mittes si quid erit posthac, quamquam ipse iam iamque adero. cupio enim ante quam Romam uenio odorari diligentius quid futurum sit. quamquam uereor ne nihil &lt;a&gt; coniectura aberrem; minime enim obscurum est quid isti moliantur. meus uero discipulus qui hodie apud me cenat ualde amat illum quem Brutus noster sauciauit. et si quaeris (perspexi enim plane), timent otium; ὑπόθεσιν autem hanc habent eamque prae se ferunt, clarissimum &lt;uirum&gt; interfectum, totam rem publicam illius interitu perturbatam, irrita fore quae ille egisset simul ac desiste&lt;re&gt;mus timere, clementiam illi malo fuisse, qua si usus non esset, nihil ei tale accidere potuisse.  Mihi autem uenit in mentem, si Pompeius cum exercitu firmo ueniat, quod est εὔλογον, certe fore bellum. haec me species cogitatioque perturbat. nec enim quod tibi tum licuit nobis nunc licebit; nam aperte laetati sumus. deinde habent in ore nos ingratos. nullo modo licebit quod tum et tibi licuit et multis. φαινοπροσωπητέον ergo et ἰτέον in castra? miliens mori melius, huic praesertim aetati. itaque me Idus Martiae non tam consolantur quam antea. magnum enim mendum continent, etsi illi iuuenes 'ἄλλοις ἐν ἐσθλοῖς τόνδ’ ἀπωθοῦνται ψόγον'. sed si tu melius quippiam speras, quod et plura audis et interes consiliis, scribas ad me uelim simulque cogites quid agendum nobis sit super legatione uotiua. equidem in his locis moneor a multis ne in senatu Kalendis. dicuntur enim occulte milites ad eam diem comparati et quidem in istos, qui mihi uidentur ubiuis tutius quam in senatu fore. </paragraph></page><page id="397"><paragraph>xui Kal .  Iun .   44 CICERO ATTICO SAL. O factum male de Alexione! incredibile est quanta me molestia adfecerit, nec mehercule ex ea parte maxime quod plerique mecum 'ad quem igitur te medicum conferes?' quid mihi iam medico? aut si opus est, tanta inopia est? amorem erga me, humanitatem suauitatemque desidero. etiam illud: quid est quod non pertimescendum sit, cum hominem temperantem, summum medicum, tantus improuiso morbus oppresserit? sed ad haec omnia una consolatio est quod ea condicione nati sumus ut nihil quod homini accidere possit recusare debeamus.  De Antonio, iam antea tibi scripsi non esse eum a me conuentum. uenit enim Misenum cum ego essem in Pompeiano; inde ante profectus est quam ego eum uenisse cognoui. sed casu, cum legerem tuas litteras, Hirtius erat apud me in Puteolano. ei legi et egi. primum, quod &lt;ad te&gt; attinet, nihil mihi concedebat, deinde ad summam arbitrum me statuebat non modo huius rei sed totius consulatus sui. cum Antonio autem sic agemus ut perspiciat, si in eo negotio nobis satis fecerit, totum me futurum suum. Dolabellam spero domi esse.  Redeamus ad nostros, de quibus tu bonam spem te significas habere propter edictorum humanitatem. ego autem perspexi, cum a me  xuii  Kal. de Puteolano Neapolim Pansae conueniendi causa proficisceretur Hirtius, omnem eius sensum. seduxi enim et ad pacem sum cohortatus. non poterat scilicet negare se uelle pacem, sed non minus se nostrorum arma timere quam Antoni,  et tamen utrosque non sine causa praesidium habere, se autem utraque arma metuere. quid quaeris? οὐδὲν ὑγιές.  De Quinto filio tibi adsentior. patri quidem certe gratissimae et bellae tuae litterae fuerunt. Caerelliae uero facile satis feci; nec ualde laborare mihi uisa est, et si illa, ego certe non laborarem. istam uero quam tibi molestam scribis esse auditam a te esse omnino demiror. nam quod eam collaudaui apud amicos, audientibus tribus filiis eius et filia tua, τί ἐκ τούτου; [quid est hoc] quid est autem cur ego personatus ambulem? parumne foeda persona est ipsius senectutis?  Quod Brutus rogat ut ante Kalendas, ad me quoque scripsit et fortasse faciam. sed plane quid uelit nescio. quid enim illi adferre consili possum, cum ipse egeam consilio et cum ille suae immortalitati melius quam nostro otio consuluerit? de regina rumor exstinguitur. de Flamma, obsecro te, si quid potes.</paragraph></page><page id="398"><paragraph>xu Kal .  Iun .   44  in Sinuessano &lt;CICERO ATTICO SAL.&gt; Heri dederam ad te litteras exiens e Puteolano deuerteramque in Cumanum. ibi bene ualentem uideram Piliam. quin etiam paulo &lt;post&gt; Cumis eam uidi; uenerat enim in funus, cui funeri ego quoque operam dedi. Cn. Lucceius, familiaris noster, matrem effer&lt;eb&gt;at. mansi igitur eo die in Sinuessano atque inde mane postridie Arpinum proficiscens hanc epistulam exaraui.   Erat autem nihil noui quod aut scriberem aut ex te quaererem, nisi forte hoc ad rem putas pertinere: Brutus noster misit ad me orationem suam habitam in contione Capitolina petiuitque a me ut eam ne ambitiose corrigerem ante quam ederet. est autem oratio scripta elegantissime sententiis, uerbis, ut nihil possit ultra. ego tamen si illam causam habuissem, scripsissem ardentius. ὑπόθεσις uides quae sit &lt;et&gt; persona dicentis. itaque eam corrigere non potui. quo enim in genere Brutus noster esse uult et quod iudicium habet de optimo genere dicendi, id ita consecutus est in ea oratione ut elegantius esse nihil possit; sed ego secutus aliud sum, siue hoc recte siue non recte. tu tamen uelim orationem legas, nisi forte iam legisti, certioremque me facias quid iudices ipse. quamquam uereor ne cognomine tuo lapsus ὑπεραττικὸς sis in iudicando. sed si recordabere Δημοσθένους fulmina, tum intelleges posse et Ἀττικώτατα &lt;et&gt; grauissime dici. sed haec coram. nunc nec sine epistula nec cum inani epistula uolui ad te Metrodorum uenire.</paragraph></page><page id="399"><paragraph>in Vescino &lt;CICERO ATTICO SAL.&gt; xu  Kal. e Sinuessano proficiscens cum dedissem ad te litteras deuertissemque †acutius† in Vescino accepi a tabellario tuas litteras; in quibus nimis multa de Buthroto. non enim tibi ea res maiori curae aut est aut erit quam mihi; sic enim decet te  mea curare, tua me. quam ob rem id quidem sic susceptum est mihi ut nihil sim habiturus antiquius.  L. Antonium contionatum esse cognoui tuis litteris et aliis sordide, sed id quale fuerit nescio; nihil enim scripti. de Menedemo probe. Quintus certe ea dictitat quae scribis. consilium meum a te probari quod ea non scribam quae tu a me postularis facile patior, multoque magis id probabis si orationem eam de qua hodie ad te scripsi legeris. quae de legionibus scribis, ea uera sunt. sed non satis hoc mihi uideris tibi persuasisse qui de Buthrotiis nostris per senatum speres confici posse †quod puto tantum enim uideo non uidemur esse uictori† sed, ut iam nos hoc fallat, de Buthroto te non fallet. de Octaui contione idem sentio quod tu, ludorumque eius apparatus et Matius ac Postumus mihi procuratores non placent; Saserna collega dignus. sed isti omnes, quem ad modum sentis, non minus otium timent quam nos arma. Balbum leuari inuidia per nos uelim, sed ne ipse quidem id fieri posse confidit. itaque alia cogitat.  Quod prima disputatio Tusculana te confirmat sane gaudeo; neque enim ullum est perfugium aut melius aut paratius. Flamma quod bene loquitur non moleste fero. Tyndaritanorum causa, de qua †causa† laborat, quae sit ignoro. †hos tamen† Πεντέλοιπον mouere ista uidentur, in primis erogatio pecuniae. de Alexione doleo, sed quoniam inciderat in tam grauem  morbum, bene actum cum illo arbitror. quos tamen secundos heredes scire uelim et diem testamenti.</paragraph></page><page id="400"><paragraph>xi Kal .  Iun .   44   ( § 1)  in Arpinati &lt;CICERO ATTICO SAL.&gt; xi  Kal. accepi &lt;in Arpi&gt;nati duas epistulas tuas, quibus duabus meis respondisti; una erat  xu  Kal., altera  xii  data. ad superiorem igitur prius. accurres in Tusculanum, ut scribis; quo me  ui  Kal. uenturum arbitrabar. quod scribis parendum uictoribus, non mihi quidem, cui sunt multa potiora. nam illa quae recordaris Lentulo et Marcello consulibus acta a me in aede Apollinis, nec causa eadem est nec simile tempus, praesertim cum Marcellum scribas aliosque discedere. erit igitur nobis coram odorandum et constituendum tutone Romae esse possimus. noui conuentus habitatores sane mouent; in magnis enim uersamur angustiis. etsi ista parui pendimus, qui uel maiora contemnimus. Caluae testamentum cognoui, hominis turpis ac sordidi. tabula Demonici quod tibi curae est gratum. de Ma&lt;n&gt;l&lt;i&gt;o scripsi iam pridem ad Dolabellam accuratissime, modo redditae litterae sint. eius causa et cupio et debeo.  Venio ad propiorem. cognoui de Alexione quae desiderabam. Hirtius est tuus. Antonio quam iam est uolo peius esse. de  Quinto filio, ut scribis, ἅλις. de patre coram agemus. Brutum omni re qua possum cupio iuuare; cuius de oratiuncula idem te quod me sentire uideo. sed parum intellego quid me uelis scribere quasi a Bruto habita oratione, cum ille ediderit. qui tandem conuenit? an sic ut in tyrannum iure optimo caesum? multa dicentur, multa scribentur a nobis, sed alio modo et tempore. de sella Caesaris bene tribuni; praeclaros etiam  xiiii ordines! Brutum apud me fuisse gaudeo, modo et libenter fuerit et sat diu.</paragraph></page><page id="401"><paragraph>ix Kal .  Iun .   44   ( § 1) &lt;CICERO ATTICO SAL.&gt; ix  Kal. H.  uiii  fere a Q. Fufio uenit tabellarius. nescio quid ab eo litterularum, uti me sibi restituerem; sane insulse, ut solet, nisi forte quem non ames omnia uidentur insulse fie&lt;ri&gt;. rescripsi ita ut te probaturum existimo. idem mihi duas a te epistulas reddidit, unam  xi , alteram  x . ad recentiorem prius et leuiorem. &lt;legionem&gt; laudo; si uero etiam Carfulenus, ἄνω ποταμῶν. Antoni consilia narras turbulenta. atque utinam potius per populum agat quam per senatum! quod quidem ita credo. sed mihi totum eius consilium ad bellum spectare uidetur, si quidem D. Bruto prouincia eripitur. quoquo modo ego de illius neruis  existimo, non uidetur fieri posse sine bello. sed non cupio, quoniam cauetur Buthrotiis. rides? at per senatus consultum doleo, non mea potius adsiduitate, diligentia, gratia perfici.  Quod scribis te nescire quid nostris faciendum sit, iam pridem me illa ἀπορία sollicitat. itaque stulta iam Iduum Martiarum est consolatio. animis enim usi sumus uirilibus, consiliis, mihi crede, puerilibus. excisa enim est arbor, non euulsa; itaque quam fruticetur uides. redeamus igitur, quod saepe usurpas, ad Tusculanas disputationes. Saufeium de te celemus; ego numquam indicabo. quod te a Bruto scribis, ut certior fieret quo die in Tusculano essem futurus, ut ad te ante scripsi,  ui  Kal., et quidem ibi te quam primum per uidere uelim. puto enim nobis Lanuuium eundum et quidem non sine multo sermone. sed μελήσει.  Redeo ad superiorem. ex qua praetereo illa prima de Buthrotiis; quae 'mihi sunt inclusa medullis', sit modo, ut scribis, locus agendi. de oratione Bruti prorsus contendis, cum iterum tam multis uerbis agis. egone ut eam causam quam is scripsit? ego scribam non rogatus ab eo? nulla παρεγχείρησις fieri potest contumeliosior. 'at' inquis 'Ἡρακλείδειον aliquod.' non recuso id quidem, sed et componendum argumentum est et scribendi exspectandum tempus maturius. licet enim de me ut  libet existimes (uelim quidem quam optime), si haec ita manant ut uidentur (feres quod dicam), me Idus Martiae non delectant. ille enim numquam reuertisset, nos timor confirmare eius acta non coegisset, aut, ut in Saufei eam relinquamque Tusculanas disputationes ad quas tu etiam Vestorium hortaris, ita gratiosi eramus apud illum (quem di mortuum perduint!) ut nostrae aetati, quoniam interfecto domino liberi non sumus, non fuerit dominus ille fugiendus. rubeo, mihi crede, sed iam scripseram; delere nolui.  De Menedemo uellem uerum fuisset. de regina uelim uerum sit. cetera coram, et maxime quid nostris faciendum sit, quid etiam nobis, si Antonius militibus obsessurus est senatum. hanc epistulam si illius tabellario dedissem, ueritus sum ne solueret; itaque misi dedita. erat enim rescribendum tuis.</paragraph></page><page id="402"><paragraph>uiii Kal .  Iun .   44 &lt;CICERO ATTICO SAL.&gt; Quam uellem Bruto studium tuum nauare potuisses! ego igitur ad eum litteras. ad Dolabellam Tironem misi cum mandatis et litteris. eum ad te uocabis et si quid habebis quod placeat scribes. ecce autem de trauerso L. Caesar ut ueniam ad se rogat in Nemus aut scribam quo se uenire uelim; Bruto enim placere se a me conueniri. o rem odiosam et inexplicabilem! puto me ergo iturum et inde Romam, nisi quid mutaro. summatim [ad] haec ad te; nihildum enim a Balbo. tuas igitur exspecto, nec actorum solum sed etiam futurorum. </paragraph></page><page id="403"><paragraph>ui uel u Kal .  Iun .   44  in Tusculano &lt;CICERO ATTICO SAL.&gt; A Bruto tabellarius rediit; attulit et ab eo et Cassio. consilium meum magno opere exquirunt, Brutus quidem utrum de duobus. o rem miseram! plane non habeo quid scribam. itaque silentio puto me usurum, nisi quid aliud tibi uidetur; sin tibi quid uenit in mentem, scribe, quaeso. Cassius uero uehementer orat ac petit ut Hirtium quam optimum faciam. sanum putas? ὁ γναφεὺς ἄνθρακας. epistulam tibi misi.  Vt tu de prouincia Bruti et Cassi per senatus consultum, ita scribit et Balbus et * * * Hirtius quidem se afuturum (etenim iam in Tusculano est) mihique ut absim uehementer auctor est, ille quidem periculi causa, quod sibi etiam fuisse dicit; ego autem, etiam ut nullum periculum sit, tantum abest ut Antoni suspicionem fugere [non] curem ne uidear eius secundis rebus non delectari ut mihi causa ea sit cur Romam uenire nolim ne illum uideam. Varro autem noster ad me epistulam misit sibi a nescio quo missam (nomen enim delerat) in qua scriptum erat ueteranos eos qui reiciantur (nam partem esse dimissam) improbissime loqui, ut magno periculo Romae sint futuri qui ab eorum partibus dissentire uideantur. quis porro noster itus, reditus, uultus, incessus inter istos? quod si, ut scribis, L.  Antonius in D. Brutum, reliqui in nostros, ego quid faciam aut quo me pacto geram? mihi uero deliberatum est, ut nunc quidem est, abesse ex ea urbe in qua non modo florui cum summa uerum etiam seruiui cum aliqua dignitate; nec tam statui ex Italia exire, de quo tecum deliberabo, quam istuc non uenire.</paragraph></page><page id="404"><paragraph>iu Non .  Iun .(?)   44 &lt;CICERO ATTICO SAL.&gt; Cum ad me Brutus noster scripsisset et Cassius, ut Hirtium, qui adhuc bonus fuisset &lt;meliorem facerem, quem neque adhuc bonum fuisse&gt; sciebam, neque eum confidebam fore mea auctoritate meliorem (Antonio est enim fortasse iratior, causae uero amicissimus), tamen ad eum scripsi eique dignitatem Bruti et Cassi commendaui. ille quid mihi rescripsisset scire te uolui, si forte idem tu quod ego existimares, istos etiam nunc uereri ne forte isti nostri plus animi habeant quam habent.  HIRTIVS CICERONI SVO SAL. Rure&lt;ne&gt; iam redierim quaeris. an ego, cum omnes caleant, ignauiter aliquid faciam? etiam ex urbe sum profectus, utilius enim statui abesse. has tibi litteras exiens in Tusculanum scripsi. noli autem me tam strenuum putare ut ad Nonas recurram. nihil enim iam uideo opus esse nostra cura, quoniam praesidia sunt in tot annos prouisa. Brutus et Cassius utinam quam facile a te de me impetrare possunt ita per te exorentur ne quod calidius ineant consilium! cedentis enim haec ais scripsisse. quo aut qua re? retine, obsecro te, Cicero, illos et noli sinere haec omnia perire, quae funditus &lt;me dius&gt; fidius rapinis, incendiis, caedibus peruertentur. tantum si quid timent caueant, nihil praeterea moliantur. non me dius fidius acerrimis consiliis plus quam etiam inertissimis, dum modo diligentibus, consequentur. haec enim, quae fluunt per se, diuturna non sunt; in contentione praesentis ad nocendum habent uiris. quid speres de illis in Tusculanum ad me scribe.  Habes Hirti epistulam. cui rescripsi nil illos calidius cogitare idque confirmaui. hoc, qualecumque est, te scire uolui.  Obsignata iam Balbus ad me Seruiliam redisse, confirmare non discessuros. nunc exspecto a te litteras.</paragraph></page><page id="405"><paragraph>u uel iu Kal .  Iun .   44 &lt;CICERO ATTICO SAL.&gt; Gratum quod mihi epistulas; quae quidem me delectarunt, in primis Sexti nostri. dices 'quia te laudat'. puto mehercule id quoque esse causae, sed tamen etiam ante quam ad eum locum ueni, ualde mihi placebat cum sensus eius de re publica tum cura scribendi. Seruius uero pacificator cum librariolo suo uidetur obisse legationem et omnis captiunculas pertimescere. debuerat autem non 'ex iure manum consertum' sed quae sequuntur; tuque scribes.</paragraph></page><page id="406"><paragraph>prid .  Kal .  Iun .   44 &lt;CICERO ATTICO SAL.&gt; Post tuum discessum binas a Balbo (nihil noui) itemque ab Hirtio, qui se scribit uehementer offensum esse ueteranis. exspectat animus quidnam agat de Kalendis [Mart.]. misi igitur Tironem et cum Tirone pluris quibus singulis, ut quidque accidisset, dares litteras, atque etiam scripsi ad Antonium de  legatione, ne, si ad Dolabellam solum scripsissem, iracundus homo commoueretur. quod autem aditus ad eum difficilior esse dicitur, scripsi ad Eutrapelum ut is ei meas litteras redderet; legatione mihi opus esse. honestior est uotiua, sed licet uti utraque.  De te, quaeso, etiam atque etiam uide. uelim possis coram; si minus possis, litteris idem consequemur. Graeceius ad me scripsit C. Cassium sibi scripsisse homines comparari qui armati in Tusculanum mitterentur. id quidem mihi &lt;uix ueri simile&gt; uidebatur; sed cauendum tamen, uillaeque plures uidendae. sed &lt;debet&gt; aliquid crastinus dies ad cogitandum nobis dare.</paragraph></page><page id="407"><paragraph>iu aut iii Non .  Iun .   44   ( § 1) &lt;CICERO ATTICO SAL.&gt; iiii  Non. uesperi a Balbo redditae mihi litterae fore Nonis senatum, ut Brutus in Asia, Cassius in Sicilia frumentum emendum et ad urbem mittendum curarent. o rem miseram!  primum ullam ab istis, dein, si aliquam, hanc legatariam prouinciam! atque haud scio an melius sit quam ad Eurotam sedere. sed haec casus gubernabit. ait autem eodem tempore decretum iri ut et iis et reliquis praetoriis prouinciae decernantur. hoc certe melius quam illa Περσικὴ porticus; †nolo enim Lacedaemonem longinquo quo in Lanuuium existimauit†. 'rides' inquies 'in talibus rebus?' quid faciam? plorando fessus sum.  Di immortales! quam me conturbatum tenuit epistulae tuae prior pagina! quid autem iste in domo tua casus †armorum†? sed hunc quidem nimbum cito transisse laetor. tu quid egeris tua cum tristi tum etiam difficili ad consiliandum legatione uehementer exspecto; est enim inexplicabilis. ita circumsedemur copiis omnibus. me quidem Bruti litterae quas ostendis a te lectas ita perturbarunt ut, quamquam ante egebam consilio, tamen animi dolore sim tardior. sed plura, cum ista cognoro. hoc autem tempore quod scriberem nihil erat, eoque minus quod dubitabam tu has ipsas litteras essesne accepturus; erat enim incertum uisurusne te esset tabellarius. ego tuas litteras uehementer exspecto.</paragraph></page><page id="408"><paragraph>Non .  Iun .   44(?)  in Tusculano (?) &lt;CICERO ATTICO SAL.&gt; O Bruti amanter scriptas litteras! o iniquum tuum tempus qui ad eum ire non possis! ego autem quid scribam? ut beneficio istorum utantur? quid turpius? ut moliantur aliquid? nec audent nec iam possunt. age, quiescant auctoribus nobis; quis  incolumitatem praestat? si uero aliquid de Decimo grauius, quae nostris uita, etiam si nemo molestus sit? ludos uero non facere! quid foedius? frumentum imponere! quae est alia Dionis legatio aut quod munus in re publica sordidius? prorsus quidem consilia tali in re ne iis quidem tuta sunt qui dant. sed possim id neglegere proficiens; frustra uero quid ingrediar? matris consilio cum utatur uel etiam precibus, quid me interponam? sed tamen cogitabo quo genere utar litterarum; nam silere non possum. statim igitur mittam uel Antium uel Circeios.</paragraph></page><page id="409"><paragraph>c .  uii Id .  Iun .   44  Anti (?) &lt;CICERO ATTICO SAL.&gt; Antium ueni ante H.  ui . Bruto iucundus noster aduentus. deinde multis audientibus, Seruilia, Tertulla, Porcia, quaerere quid placeret. aderat etiam Fauonius. ego, quod eram meditatus in uia, suadere ut uteretur Asiatica curatione frumenti; nihil esse iam reliqui quod ageremus nisi ut saluus esset; in eo etiam ipsi rei publicae esse praesidium. quam orationem cum ingressus essem, Cassius interuenit. ego eadem illa repetiui. hoc loco fortibus sane oculis Cassius (Martem spirare diceres) se in Siciliam non iturum. 'egone ut beneficium accepissem contumeliam?' 'quid ergo agis?' inquam. at ille in Achaiam se iturum. 'quid tu' inquam, 'Brute?' 'Romam' inquit, 'si tibi uidetur.' 'mihi uero minime; tuto enim non eris.' 'quid? si  possem esse, placeretne?' 'atque ut omnino neque nunc neque ex praetura in prouinciam ires; sed auctor non sum ut te urbi committas.' dicebam ea quae tibi profecto in mentem ueniunt cur non esset tuto futurus.  Multo inde sermone querebantur, atque id quidem Cassius maxime, amissas occasiones Decimumque grauiter accusabant. &lt;ad&gt; ea negabam oportere praeterita, adsentiebar tamen. cumque ingressus essem dicere quid oportuisset, nec uero quicquam noui sed ea quae cottidie omnes, nec tamen illum locum attingerem, quemquam praeterea oportuisse tangi, sed senatum uocare, populum ardentem studio uehementius incitare, totam suscipere rem publicam, exclamat tua familiaris 'hoc uero neminem umquam audiui!' ego &lt;me&gt; repressi. sed et Cassius mihi uidebatur iturus (etenim Seruilia pollicebatur se curaturam ut illa frumenti curatio de senatus consulto tolleretur) et noster Brutus cito deiectus est de illo inani sermone &lt;quo se Romae&gt; uelle esse dixerat. constituit igitur ut ludi absente se fierent suo nomine. proficisci autem mihi in Asiam uidebatur ab Antio uelle.  Ne multa, nihil me in illo itinere praeter conscientiam meam delectauit. non enim fuit committendum ut ille ex Italia prius quam a me conuentus esset discederet. hoc dempto munere amoris atque offici sequebatur ut mecum ipse 'ἡ δεῦρ’ ὁδός σοι τί δύναται νῦν, θεοπρόπε;' prorsus dissolutum offendi nauigium uel potius dissipatum. nihil consilio, nihil ratione, nihil ordine. itaque etsi ne antea quidem dubitaui, tamen nunc  eo minus, euolare hinc idque quam primum, 'ubi nec Pelopidarum facta neque famam audiam'.  Et heus tu! ne forte sis nescius, Dolabella me sibi legauit a. d.  iii  Non. [Apriles]. id mihi heri uesperi nuntiatum est. uotiua ne tibi quidem placebat; etenim erat absurdum, quae si stetisset res publica uouissem, ea me euersa illa uota dissoluere. et habent, opinor, liberae legationes definitum tempus lege Iulia nec facile addi potest †adeo† genus legationis ut, cum uelis, introire exire liceat; quod nunc mihi additum est. bella est autem huius iuris quinquenni licentia. quamquam &lt;quid de&gt; quinquennio cogitem? contrahi mihi negotium uidetur. sed βλάσφημα mittamus.</paragraph></page><page id="410"><paragraph>c .  iu Id .  Iun .   44  Asturae (?) &lt;CICERO ATTICO SAL.&gt; Bene mehercule de Buthroto. at ego Tironem ad Dolabellam cum litteris, quia iusseras, miseram. quid nocet? de nostris autem Antiatibus satis uidebar plane scripsisse, ut non dubitares quin essent otiosi futuri usurique beneficio Antoni contumelioso. Cassius frumentariam rem aspernabatur; eam Seruilia sublaturam ex senatus consulto se esse dicebat. noster uero καὶ μάλα σεμνῶς in Asiam, postea quam mihi est adsensus tuto se Romae esse non posse (ludos enim absens facere malebat); statim autem se iturum simul ac ludorum apparatum iis qui  curaturi essent tradidisset. nauigia colligebat; erat animus in cursu. interea in isdem locis erant futuri. Brutus quidem se aiebat Asturae.  L. quidem Antonius liberaliter litteris sine cura me esse iubet. habeo unum beneficium, alterum fortasse, si in Tusculanum uenerim. o negotia non ferenda! quae feruntur tamen. τὰν δ’ αἰτίαν τῶν Βρούτων τις ἔχει. in Octauiano, ut perspexi, satis ingeni, satis animi, uidebaturque erga nostros ἥρωας ita fore ut nos uellemus animatus. sed quid aetati credendum sit, quid nomini, quid hereditati, quid κατηχήσει, magni consili est. uitricus quidem nihil censebat; quem Asturae uidimus. sed tamen alendus est et, ut nihil aliud, ab Antonio seiungendus. Marcellus praeclare, si praecipit nostra [nostri]; cui quidem ille deditus mihi uidebatur. Pansae autem et Hirtio non nimis credebat. bona indoles, ἐὰν διαμείνῃ.</paragraph></page><page id="411"><paragraph>uiii Kal .  Nou .   44  in Puteolano &lt;CICERO ATTICO SAL.&gt; uiii  Kal. duas a te accepi [litteras]. respondebo igitur priori prius. adsentior tibi ut nec duces simus nec agmen cogamus, faueamus tamen. orationem tibi misi. eius custodiendae et proferendae arbitrium tuum. sed quando illum diem cum tu edendam putes? indutias quas scribis non intellego fieri posse. melior est ἀναντιφωνησία, qua me usurum arbitror. quod scribis legiones duas Brundisium uenisse, uos omnia prius. scribes igitur quicquid audieris.  Varronis διάλογον exspecto. &lt;non&gt; improbo Ἡρακλείδειον, praesertim cum tu tanto opere delectere; sed quale uelis uelim scire. quod ad te antea atque adeo prius scripsi (sic enim mauis), ad scribendum, &lt;si licet&gt; tibi uere dicere, fecisti me acriorem. ad tuum enim iudicium, quod mihi erat notum, addidisti Peducaei auctoritatem, magnam eam quidem apud me et in primis grauem. enitar igitur ne desideres aut industriam meam aut diligentiam.  Vettienum, ut scribis, et Faberium foueo. Cloelium nihil  arbitror malitiose; quamquam—sed quod egerit. de libertate retinenda, qua certe nihil est dulcius, tibi adsentior. itane Gallo Caninio? &lt;o&gt; hominem nequam! quid enim dicam aliud? cautum Marcellum! me sic, sed non tamen cautissimum.  Longiori epistulae superiorique respondi. nunc breuiori propiorique quid respondeam nisi eam fuisse dulcissimam? res Hispanienses ualde bonae, modo Balbillum incolumem uideam, subsidium nostrae senectutis. de Anniano item, quod me ualde obseruat Visellia. sed haec quidem humana. de Bruto te nihil scire dicis, sed Seruilia uenisse M. Scaptium eumque non †qua† pompa, ad se tamen clam uenturum sciturumque me omnia; quae ego statim. interea narrat eadem Bassi seruum uenisse qui nuntiaret legiones Alexandrinas in armis esse, Bassum arcessi, Cassium exspectari. quid quaeris? uidetur res publica ius suum recuperatura. sed ne quid ante. nosti horum exercitationem in latrocinio et amentiam.</paragraph></page><page id="412"><paragraph>uel Cumano c .  u Kal .  Nou .   44 &lt;CICERO ATTICO SAL.&gt; Dolabella, uir optimus, etsi, cum haec scribebam secunda mensa apposita, uenisse eum ad Baias audiebam, tamen ad me ex Formiano scripsit, quas litteras cum e balineo exissem accepi, sese de attributione omnia summa fecisse. Vettienum accusat (tricatur scilicet ut monetalis), sed ait totum negotium Sestium  nostrum suscepisse, optimum quidem illum uirum nostrique amantissimum. quaero autem quid tandem Sestius in hac re facere possit quod non qui&lt;ui&gt;s nostrum. sed si quid praeter spem erit, facies ut sciam; sin est, ut arbitror, negotium perditum, scribes tamen, neque ista res commouebit.  Nos hic φιλοσοφοῦμεν (quid enim aliud?) et τὰ περὶ τοῦ καθ&lt;ήκ&gt;οντος magnifice explicamus προσφωνοῦμενque Ciceroni. qua de re enim potius pater filio? deinde alia. quid quaeris? exstabit opera peregrinationis huius. Varronem hodie aut cras uenturum putabant. ego autem in Pompeianum properabam, non quo hoc loco quicquam pulchrius, sed interpellatores illic minus molesti. sed perscribe, quaeso, quae causa sit Myrtilo (poenas quidem illum pependisse audiui) et satisne pateat unde corruptus.  Haec cum scriberem, tantum quod existimabam ad te orationem esse perlatam. hui, quam timeo quid existimes! etsi quid ad me? quae non sit foras proditura nisi re publica recuperata; de quo quid sperem non audeo scribere.</paragraph></page><page id="413"><paragraph>iu Kal .  Quint .   44  in Tusculano &lt;CICERO ATTICO SAL.&gt; ui  Kal. accepi a Dolabella litteras, quarum exemplum tibi misi; in quibus erat omnia se fecisse quae tu uelles. statim ei rescripsi et multis uerbis gratias egi. sed tamen, ne miraretur cur idem iterum facerem, hoc causae sumpsi quod ex te ipso coram antea nihil potuissem cognoscere. sed quid multa? litteras hoc exemplo dedi: CICERO DOLABELLAE COS. SVO Antea cum &lt;per&gt; litteras Attici nostri de tua summa liberalitate summoque erga se beneficio certior factus essem cumque tu ipse etiam ad me scripsisses te fecisse ea quae nos uoluissemus, egi tibi gratias per litteras iis uerbis ut intellegeres nihil te mihi gratius facere potuisse. postea uero quam ipse Atticus ad me uenit in Tusculanum huius unius rei causa tibi ut apud me gratias ageret, cuius eximiam quandam et admirabilem in causa Buthrotia uoluntatem et singularem erga me amorem perspexisset, teneri non potui quin tibi apertius illud idem his litteris declararem. ex omnibus enim, mi Dolabella, studiis in me et officiis &lt;tuis&gt;, quae summa sunt, hoc scito mihi et amplissimum uideri et gratissimum esse quod perfeceris ut Atticus intellegeret quantum ego se, quantum tu me amares.  Quod reliquum est, Buthrotiam et causam et ciuitatem, quamquam a te constituta est (beneficia autem nostra tueri solemus), tamen uelim receptam in fidem tuam a meque etiam atque etiam  tibi commendatam auctoritate et auxilio tuo tectam uelis esse. satis erit in perpetuum Buthrotiis praesidi magnaque cura et sollicitudine Atticum et me liberaris, si hoc honoris mei causa susceperis ut eos semper a te defensos uelis; quod ut facias te uehementer etiam atque etiam rogo.  His litteris scriptis me ad συντάξεις dedi; quae quidem uereor ne miniata cerula tua pluribus locis notandae sint. ita sum μετέωρος et magnis cogitationibus impeditus.</paragraph></page><page id="414"><paragraph>Id .  Iun .   44(?)  Asturae &lt;CICERO ATTICO SAL.&gt; L. Antonio male sit, si quidem Buthrotiis molestus est! ego testimonium composui quod cum uoles obsignabitur. nummos Arpinatium, si L. Fadius aedilis petet, uel omnis reddito. ego ad te alia epistula scripsi &lt;de&gt; HS  cx  quae Statio curarentur. si ergo petet Fadius, ei uolo reddi, praeter Fadium nemini. apud †me item† puto depositum. id scripsi ad Erotem ut redderet.  Reginam odi. id me iure facere scit sponsor promissorum eius Ammonius, quae quidem promissa[rum eius] erant φιλόλογα  et dignitatis meae, ut uel in contione dicere auderem. Saran autem, praeterquam quod nefarium hominem, cognoui praeterea in me contumacem. semel eum omnino domi meae uidi; cum φιλοφρόνως ex eo quaererem quid opus esset, Atticum se dixit quaerere. superbiam autem ipsius reginae, cum esset trans Tiberim in hortis, commemorare sine magno dolore non possum. nihil igitur cum istis; nec tam animum me quam uix stomachum habere arbitrantur.  Profectionem meam, ut uideo, Erotis dispensatio impedit. nam cum ex reliquis quae Non. Apr. fecit abundare debeam, cogor mutuari, quodque ex istis fructuosis rebus receptum est, id ego ad illud fanum sepositum putabam. sed haec Tironi mandaui, quem ob eam causam Romam misi; te nolui impeditum impedire. Cicero noster quo modestior est eo me magis commouet. ad me enim de hac re nihil scripsit ad quem nimirum potissimum debuit; scripsit hoc autem ad Tironem, sibi post Kal. Apr. (sic enim annuum tempus confici) nihil datum esse. &lt;scio&gt; tibi pro tua natura semper placuisse teque existimasse id etiam ad dignitatem meam pertinere eum non modo perliberaliter a nobis sed etiam ornate cumulateque tractari. qua re uelim cures (nec tibi essem molestus, si per alium hoc agere possem) ut permutetur Athenas quod sit in annuum sumptum ei. scilicet Eros numerabit. eius rei causa Tironem misi. curabis igitur et ad me si quid tibi de eo uidebitur scribes. </paragraph></page><page id="415"><paragraph>iii Id .  Iun .   44(?)  Asturae (?) &lt;CICERO ATTICO SAL.&gt; Tandem a Cicerone tabellarius; sed mehercule litterae πεπινωμένως scriptae, id quod ipsum προκοπὴν aliquam significaret, itemque ceteri praeclara scribunt. Leonides tamen retinet suum illud 'adhuc'; summis uero laudibus Herodes. quid quaeris? uel uerba mihi dari facile patior in hoc meque libenter praebeo  credulum. tu uelim, si quid tibi est a tuis scriptum quod pertineat ad me, certiorem me facias.</paragraph></page><page id="416"><paragraph>prid .  Id .  Iun .   44(?) &lt;CICERO ATTICO SAL.&gt; Narro tibi, haec loca uenusta sunt, abdita certe et, si quid scribere uelis, ab arbitris libera. sed nescio quo modo οἶκος φίλος. itaque me referunt pedes in Tusculanum. et tamen haec ῥωπογραφία ripulae uidetur habitura celerem satietatem. equidem etiam pluuias metuo, si Prognostica nostra uera sunt; ranae enim ῥητορεύουσιν. tu, quaeso, fac sciam ubi Brutum nostrum et quo die uidere possim.</paragraph></page><page id="417"><paragraph>xuiii Kal .  Quint .   44   ( § 1)  Asturae &lt;CICERO ATTICO SAL.&gt; Duas accepi postridie Idus, alteram eo die datam, alteram Idibus. prius igitur superiori. de Bruto, cum scies. de consulum ficto timore cognoueram; Sicca enim φιλοστόργως ille quidem sed tumultuosius ad me etiam illam suspicionem pertulit. quid tu autem 'τὰ μὲν διδόμενα—'? nullum enim uerbum a †Siregio†. non placet. de Plaetorio, uicino tuo, permoleste tuli quemquam prius audisse quam me. de Syro prudenter. L. Antonium per Marcum fratrem, ut arbitror, facillime deterrebis. Antroni †uel ui†; sed nondum acceperas litteras, ne cuiquam nisi L. Fadio aedili. aliter enim nec caute nec iure fieri potest. quod scribis tibi deesse HS  c  quae Ciceroni curata sint, uelim ab Erote quaeras ubi sit merces insularum. Arabioni de Sittio nihil irascor. ego de itinere nisi explicato Λ nihil cogito; quod idem tibi uideri puto. habes ad superiorem.  Nunc audi ad alteram. tu uero facies ut omnia quod Seruiliae non dees, id est Bruto. de regina gaudeo te non laborare, testem etiam tibi probari. Erotis rationes et ex Tirone cognoui et uocaui ipsum. gratissimum quod polliceris Ciceroni nihil defuturum; de quo mirabilia Messalla, qui Lanuuio rediens ab illis uenit ad me, et mehercule ipsius litterae sic et φιλοστόργως et εὐπινῶς scriptae ut eas uel in acroasi audeam legere. quo  magis illi indulgendum puto. de Buciliano Sestium puto non moleste ferre. ego, si Tiro ad me, cogito in Tusculanum. tu uero, quicquid erit quod me scire par sit, statim.</paragraph></page><page id="418"><paragraph>xuii Kal .  Quint .   44   ( § 1)  iter faciens in Tusculanum &lt;CICERO ATTICO SAL.&gt; xuii  Kal., etsi satis uidebar scripsisse ad te quid mihi opus esset et quid te facere uellem, si tibi commodum esset, tamen cum profectus essem et in lacu nauigarem, Tironem statui ad te esse mittendum, ut iis negotiis quae agerentur interesset, atque etiam scripsi ad Dolabellam me, si ei uideretur, uelle proficisci petiique ab eo de mulis uecturae.  Vt in his, cum intellego te distentissimum esse qua de Buthrotiis qua de Bruto, cuius etiam ludorum [suorum] curam et administrationem suspicor ex magna parte ad te pertinere—, ut ergo in eius modi re, tribues nobis paulum operae; nec enim multum opus est. mihi res ad caedem et eam quidem propinquam spectare uidetur. uides homines, uides arma. prorsus non mihi uideor esse tutus. sin tu aliter sentis, uelim ad me scribas. domi enim manere, si recte possum, multo malo. </paragraph></page><page id="419"><paragraph>xui xiii Kal .  Quint .   44  in Tusculano &lt;CICERO ATTICO SAL.&gt; 'Quidnam est quod audendum amplius' de Buthrotiis? stetisse enim te frustra scribis. quid autem se refert Brutus? doleo mehercule te tam esse distentum, quod decem hominibus referendum est acceptum. est illud quidem ἐργῶδες sed ἀνεκτόν, mihique gratissimum. de armis, nihil uidi apertius. fugiamus igitur, et, ut ais, coram. Theophanes quid uelit nescio; scripserat enim ad me. cui rescripsi ut potui. mihi autem scribit uenire ad me se uelle ut et de suis rebus et quaedam quae ad me pertinerent. tuas litteras exspecto. uide, quaeso, ne quid temere fiat.  Statius scripsit ad me locutum secum esse Q. Ciceronem ualde adseueranter se haec ferre non posse; certum sibi esse ad Brutum et Cassium transire. hoc enim uero nunc discere aueo; [hoc] ego quid sit interpretari non possum. potest aliquid iratus Antonio, potest gloriam iam nouam quaerere, potest totum esse σχεδίασμα; et nimirum ita est. sed tamen et ego uereor et pater conturbatus est. scit enim quae ille de hoc; mecum quidem ἄφατα olim. plane quid uelit nescio.  A Dolabella mandata habebo quae mihi uidebuntur, id est nihil. dic mihi, C. Antonius uoluitne fieri septemuir? fuit certe dignus. †de meo domi† est ut scribis. facies omnia mihi nota. </paragraph></page><page id="420"><paragraph>xii Kal .  Quint .   44 &lt;CICERO ATTICO SAL.&gt; Egi gratias Vettieno; nihil enim potuit humanius. Dolabellae mandata sint quaelibet, modo aliquid, uel quod Niciae nuntiem. quis enim haec, ut scribis, †anteno†? nunc dubitare quemquam prudentem quin meus discessus desperationis sit, non legationis!  Quod ais extrema quaedam iam homines de re publica loqui et eos quidem uiros bonos, ego quo die audiui illum tyrannum in contione clarissimum uirum appellari subdiffidere coepi. postea uero quam tecum Lanuui uidi nostros tantum spei habere ad uiuendum quantum accepissent ab Antonio, desperaui. itaque, mi Attice (fortiter hoc uelim accipias, ut ego scribo), genus illud interitus †quo causurus est† foedum ducens et quasi denuntiatum nobis ab Antonio ex hac nassa exire constitui, non ad fugam sed ad spem mortis melioris. haec omnis culpa Bruti.  Pompeium Carteia receptum scribis; iam igitur contra hunc exercitum. utra ergo castra? media enim tollit Antonius. illa infirma, haec nefaria. properemus igitur. sed iuua me consilio, Brundisione an Puteolis. Brutus quidem subito, sed sapienter. πάσχω τι. quando enim illum? sed humana ferenda. tu ipse eum uidere non potes. di illi mortuo qui umquam Buthrotum! sed acta missa; uideamus quae agenda sint.  Rationes Erotis, etsi ipsum nondum uidi, tamen et ex  litteris eius et ex eo quod Tiro cognouit prope modum cognitas habeo. uersuram scribis esse faciendam mensum quinque, id est ad Kal. Nou., HS  cc ; in eam diem cadere nummos qui a Quinto debentur. uelim igitur, quoniam Tiro negat tibi placere me eius rei causa Romam uenire, si ea te res nihil offendet, uideas unde nummi sint, mihi feras expensum. hoc uideo in praesentia opus esse. reliqua diligentius ex hoc ipso exquiram, in his de mercedibus dotalium praediorum; quae si fideliter Ciceroni curabuntur, quamquam uolo laxius, tamen ei prope modum nihil deerit. equidem uideo mihi quoque opus esse uiaticum; sed id ex praediis ut cadet ita soluetur, mihi autem opus est uniuerso. &lt;e&gt;quidem, etsi mihi uidetur iste qui umbras timet ad caedem spectare, tamen nisi explicata solutione non sum discessurus. sitne autem explicata necne tecum cognoscam. haec putaui mea manu scribenda, itaque feci. de Fadio, ut scribis; utique alii nemini. rescribas uelim hodie.</paragraph></page><page id="421"><paragraph>xi Kal .  Quint .   44   ( § 3) &lt;CICERO ATTICO SAL.&gt; Narro tibi, Quintus pater exsultat laetitia. scripsit enim filius se idcirco profugere ad Brutum uoluisse quod, cum sibi negotium daret Antonius ut eum dictatorem efficeret, praesidium occuparet, id recusasset; recusasse autem se ne patris animum  offenderet; ex eo sibi illum hostem. 'tum me' inquit 'collegi, uerens ne quid mihi ille iratus tibi noceret [patris scilicet]. itaque eum placaui. et quidem  cccc  certa, reliqua in spe.' scribit autem Statius illum cum patre habitare uelle (hoc uero mirum) et id gaudet. ecquem tu illo certiorem nebulonem?  Ἐποχὴν uestram de re Cani (deliberationis &lt;enim&gt;) probo. nihil eram suspicatus de tabulis, ἀκεραίως restitutam arbitrabar. quae differs ut mecum coram, exspectabo. tabellarios quoad uoles tenebis; es enim occupatus. quod ad Xenonem, probe. quod scribo, cum absoluero. Quinto scripsisti te ad eum litteras. nemo attulerat.  Tiro negat iam tibi placere Brundisium et quidem dicere aliquid de militibus. at ego iam destinaram, Hydruntem quidem. mouebant me tuae quinque horae. hic autem quantus πλοῦς! sed uidebimus. nullas a te  xi  Kal. quippe, quid enim iam noui? cum primum igitur poteris, uenies. ego propero ne ante Sextus, quem aduentare aiunt.</paragraph></page><page id="422"><paragraph>x aut ix Kal .  Quint .   44 &lt;CICERO ATTICO SAL.&gt; Gratulor nobis Quintum filium exisse; molestus non erit. Pansam bene loqui credo. semper enim coniunctum esse cum Hirtio scio; amicissimum Bruto et Cassio puto, si expediet (sed  quando illos uidebit?), inimicum Antonio quando aut cur? quousque ludemur? ego autem scripsi Sextum aduentare, non quo iam adesset, sed quia certe id ageret ab armisque nullus discederet. certe, si pergit, bellum paratum est. hic autem noster Cytherius nisi uictorem neminem uicturum. quid ad haec Pansa? utro [erit], si bellum erit? quod uidetur fore. sed et haec et alia coram, hodie quidem, ut scribis, aut cras.</paragraph></page><page id="423"><paragraph>ix aut uiii Kal .  Quint .   44 &lt;CICERO ATTICO SAL.&gt; Mirifice torqueor, sine dolore tamen; sed permulta mihi de nostro itinere in utramque partem occurrunt. 'quousque?' inquies. quoad erit integrum; erit autem usque dum ad nauem.  Pansa si quae rescripserit, et meam tibi et illius epistulam mittam. Silium exspectabam; cui ὑπόμνημα compositum. &lt;tu&gt; si quid noui. ego litteras misi ad Brutum; cuius de itinere etiam ex te uelim si quid scies cognoscere.</paragraph></page><page id="424"><paragraph>uii uel ui Kal .  Quint .   44 &lt;CICERO ATTICO SAL.&gt; Tabellarius quem ad Brutum miseram ex itinere rediit  uii  Kal. ei Seruilia dixit eo die Brutum H.  ii s  profectum. sane dolui  meas litteras redditas non esse. Silius ad me non uenerat. causam composui; eum libellum tibi misi. te quo die exspectem uelim scire.</paragraph></page><page id="425"><paragraph>iii Kal .  Quint .   44 &lt;CICERO ATTICO SAL.&gt; De meo itinere uariae sententiae; multi enim ad me. sed tu incumbe, quaeso, in eam curam. magna res est. an probas, si ad Kal. Ian. cogitamus? meus animus est aequus, sic tamen ut, si nihil offensionis sit&lt;, uelim&gt;. et uelim etiam scire quo die Olympia, tum mysteria. scilicet, ut tu scribis, casus consilium nostri itineris iudicabit. dubitemus igitur. est enim hiberna nauigatio odiosa, eoque ex te quaesieram mysteriorum diem. Brutum, ut scribis, uisum iri a me puto. ego hinc uolo prid. Kal. </paragraph></page><page id="426"><paragraph>ui Non .  Quint .   44   ( § 5)  in Arpinati &lt;CICERO ATTICO SAL.&gt; De Quinti negotio uideo &lt;a&gt; te omnia facta. ille tamen dolet, dubitans utrum morem gerat Leptae an fidem infirmet filio. inaudiui L. Pisonem uelle exire legatum ψευδεγγράφῳ senatus consulto. uelim scire quid sit. tabellarius ille quem tibi dixeram me ad Brutum esse missurum in Anagninum ad me uenit ea nocte quae proxima ante Kalendas fuit litterasque ad me attulit; in quibus unum alienum summa sua prudentia, idem illud, ut spectem ludos suos. rescripsi scilicet primum me iam profectum, ut &lt;non&gt; integrum sit; dein&lt;d&gt;e ἀτοπώτατον esse me, qui Romam omnino post haec arma non accesserim neque id tam periculi mei causa fecerim quam dignitatis, subito ad ludos uenire. tali enim tempore ludos facere illi honestum est cui necesse est, spectare mihi ut non est necesse sic [neminem] ne honestum quidem est. equidem illos celebrari et esse quam gratissimos mirabiliter cupio idque ita futurum esse confido et tecum ago ut iam ab ipsa commissione ad me quem ad modum accipiantur hi ludi, deinde omnia reliquorum ludorum in dies singulos persequare. sed de ludis hactenus.  Reliqua pars epistulae est illa quidem in utramque partem, sed tamen non nullos interdum iacit igniculos uirilis. quod  quale tibi uideretur ut posses interpretari, misi ad te exemplum epistulae; quamquam mihi tabellarius noster dixerat tibi quoque se attulisse litteras a Bruto easque ad te e Tusculano esse delatas.  Ego itinera sic composueram ut Non. Quint. Puteolis essem; ualde enim festino, ita tamen ut quantum homo possit quam cautissime nauigem.  M. Aelium cura liberabis: me paucos specus in extremo fundo et eos quidem subterraneos seruitutis putasse aliquid habituros; id me iam [iam] nolle neque mihi &lt;quic&gt;quam esse tanti. sed ut mihi dicebas, quam lenissime, potius ut cura liberetur quam ut me suscensere aliquid suspicetur. item de illo Tulliano capite libere cum Cascellio loquere. parua res est, sed tu bene attendisti; nimis callide agebatur. ego autem si mihi imposuisset aliquid, quod paene fecit nisi tua malitia adfuisset, animo iniquo tulissem. itaque, ut ut erit, rem impediri malo. octauam partem †tuli luminarum† aedium ad Streniae memineris cum Caerelliam uideris mancipio dare ad eam summam quae sub praecone fuit maxima. id opinor esse ccclxxx .  Noui si quid erit atque etiam si quid prospicies quod futurum putes, scribas ad me quam saepissime uelim. Varroni, quem ad  modum tibi mandaui, memineris excusare tarditatem litterarum mearum. Mundus †istum M. enius† quid egerit de testamento (curiosus &lt;sum&gt; enim) facias me uelim certiorem. ex Arpinati ui  Non.</paragraph></page><page id="427"><paragraph>u Non .  Quint .   44 &lt;CICERO ATTICO SAL.&gt; Gaudeo id te mihi suadere quod ego mea sponte pridie feceram. nam cum ad te  ui  Non. darem, eidem tabellario dedi etiam ad Sestium scriptas πάνυ φιλοστόργως. ille autem, quod Puteolos persequitur, humane, quod queritur, iniuste. non enim ego tam illum exspectare dum de Cosano rediret debui quam ille aut  non ire ante quam me uidisset aut citius reuerti. sciebat enim me celeriter uelle proficisci seseque ad me in Tusculanum scripserat esse uenturum.  Te, ut a me discesseris, lacrimasse moleste ferebam. quod si me praesente fecisses, consilium totius itineris fortasse mutassem. sed illud praeclare, quod te consolata est spes breui tempore congrediendi; quae quidem exspectatio me maxime sustentat. meae tibi litterae non deerunt. de Bruto scribam ad te omnia. librum tibi celeriter mittam de gloria. excudam aliquid Ἡρακλείδειον quod lateat in thesauris tuis.  De Planco memini. Attica iure queritur. quod me de Bacchide &lt;et de&gt; statuarum coronis certiorem [me] fecisti, ualde gratum; nec quicquam posthac non modo tantum sed ne tantulum quidem praeterieris. sed de Herode et †Metio† meminero et de omnibus quae te uelle suspicabor modo. o turpem sororis tuae filium! cum haec scriberem aduentabat αὐτῇ βουλύσει cenantibus nobis.</paragraph></page><page id="428"><paragraph>&lt;CICERO ATTICO SAL.&gt; Ego, ut ad te pridie scripseram, Nonis constitueram uenire in Puteolanum. ibi igitur cottidie tuas litteras exspectabo et maxime de ludis; de quibus etiam ad Brutum tibi scribendum est. cuius epistulae, quam interpretari ipse uix poteram, exemplum pridie tibi miseram. Atticae meae uelim me ita excuses ut omnem culpam in te transferas et ei tamen confirmes me immutatum amorem meum mecum abstulisse.</paragraph></page><page id="429"><paragraph>prid .  Non .  Quint .   44   ( § 3)  in Formiano &lt;CICERO ATTICO SAL.&gt; Bruti ad te epistulam misi. di boni, quanta ἀμηχανία! cognosces cum legeris. de celebratione ludorum Bruti tibi adsentior. ad M. Aelium nullus tu quidem domum, sed sicubi inciderit. de Tulliano semisse †Maxianam† adhibebis, ut scribis. quod cum Cosano egisti, optime. quod non solum mea uerum etiam  tua expedis, gratum. legationem probari meam gaudeo. quod promittis di faxint! quid enim mihi meis iucundius? sed istam quam tu excipis metuo. Brutum cum conuenero, perscribam omnia. de Planco et Decimo sane uelim. Sextum scutum abicere nolebam. de Mundo, si quid scies.  Rescripsi ad omnia tua; nunc nostra accipe. Quintus filius usque Puteolos (mirus ciuis, ut tu Fauonium †asinium† dicas), et quidem duas ob causas, et ut mecum et [ut] σπείσασθαι uult cum Bruto &lt;et&gt; Cassio. sed tu quid ais? scio enim te familiarem esse Othonum. ait hic sibi Tutiam ferre; constitutum enim esse discidium. quaesiuit ex me pater qualis esset fama. dixi nihil sane me audisse (nesciebam enim cur quaereret) nisi de ore et patre. 'sed quorsus?' inquam. at ille filium uelle. tum ego, etsi ἐβδελυττόμην, tamen negaui putare me illa esse uera. σκοπὸς huic est enim huic nostro nihil praebere. illa autem 'οὐ παρὰ τοῦτο'. ego tamen suspicor hunc, ut solet, alucinari, sed uelim quaeras (facile autem potes) et me certiorem.  Obsecro te, quid est hoc? signata iam epistula Formiani qui apud me cenabant Plancum se aiebant hunc Buthrotium pridie quam haec scribebam, id est  iii  Non., uidisse demissum, sine phaleris; seruulos autem dicere eum et agripetas eiectos a Buthrotiis. macte! sed, amabo te, perscribe mihi totum negotium. </paragraph></page><page id="430"><paragraph>uiii Id .  Quint .   44   ( § 1)  in Puteolano CICERO ATTICO SAL. Non. Quint. ueni in Puteolanum. postridie iens ad Brutum in Nesidem haec scripsi. sed eo die quo ueneram cenanti Eros tuas litteras. itane? 'Nonis Iuliis'? di hercule istis! sed stomachari totum diem licet. quicquamne turpius quam Bruto 'Iuliis'? nihil uidi. redeo ad meum igitur †ετεωμεν†.  Sed quid est, quaeso, quod agripetas Buthroti concisos audio? quid autem Plancus tam cursim (ita enim audiebam) diem et noctem? sane cupio scire quid sit.  Meam profectionem laudari gaudeo; uidendum est ut mansio laudetur. Dymaeos agro pulsos mare infestum habere nil mirum. ἐν ὁμοπλοίᾳ Bruti uidetur aliquid praesidi esse, sed, opinor, minuta nauigia. sed iam sciam et ad te cras.  De Ventidio πανικὸν puto. de Sexto pro certo habebatur [ad arma]; quod si uerum est, sine bello ciuili uideo seruiendum. quid ergo? ad Kal. Ian. in Pansa spes? λῆρος πολύς. in uino et in somno &lt;animi&gt; istorum.   De  ccx , optime. Ciceronis rationes explicentur; Ouius enim recens. is multa quae uellem, in his ne hoc quidem malum in mandatis, sibi abunde HS  lxxx  satis esse, adfatim prorsus, sed Xenonem perexigue et γλίσχρως praebere [id est minutatimque]. quo plus permutasti quam ad fructum insularum, id ille annus habeat in quem itineris sumptus accessit. hic ex Kal. Apr. ad HS  lxxx  accommodetur; nunc enim insulae tantum. uidendum [enim] est quid, cum Romae erit; non enim puto socrum illam ferendam. Pindaro de Cumano negaram.  Nunc cuius rei causa tabellarium miserim accipe. Quintus filius mihi pollicetur se Catonem. egit autem et pater et filius ut tibi sponderem, sed ita ut tum crederes cum ipse cognosses. huic ego litteras ipsius arbitratu dabo. eae te ne mouerint. has scripsi in eam partem ne me motum putares. di faxint ut faciat ea quae promittit! commune enim gaudium. sed ego—nihil dico amplius. is hinc  uii  Id. ait enim attributionem in Idus, se autem urgeri acriter. tu ex meis litteris quo modo respondeas moderabere. plura, cum et Brutum uidero et Erotem remittam. Atticae meae excusationem accipio eamque amo plurimum; cui et Piliae salutem. </paragraph></page><page id="431"><paragraph>u Id .  Quint .   44 &lt;CICERO ATTICO SAL.&gt; ui  Id. duas epistulas accepi, unam a meo tabellario, alteram &lt;a&gt; Bruti. de Buthrotiis longe alia fama in his locis fuerat, sed cum aliis multis hoc ferendum. Erotem remisi citius quam constitueram, ut esset qui Hordeonio et Ouiae, quibus quidem ait se Idibus constituisse. Hordeonius uero impudenter. nihil enim debetur ei nisi ex tertia pensione, quae est Kal. Sext.; ex qua pensione ipsa maior pars est ei soluta aliquanto ante diem. sed  haec Eros uidebit Idibus. de Publilio autem, quod perscribi oportet, moram non puto esse faciendam. sed cum uideas quantum de iure nostro decesserimus qui de res.  cccc  HS  cc praesentia soluerimus, reliqua rescribamus, loqui cum eo, si tibi uidebitur, poteris eum commodum nostrum exspectare debere, cum tanta sit a nobis iactura facta iuris.  Sed amabo te, mi Attice (uidesne quam blande?), omnia nostra, quoad eris Romae, ita gerito, regito, gubernato ut nihil a me exspectes. quamquam enim reliqua satis apta sunt ad soluendum, tamen fit saepe ut ii qui debent non respondeant ad tempus. si quid eius modi acciderit, ne quid tibi sit fama mea potius. non modo uersura uerum etiam uenditione, si ita res coget, nos uindicabis.  Bruto tuae litterae gratae erant. fui enim apud illum multas horas in Neside, cum paulo ante tuas litteras accepisset. delectari mihi Tereo uidebatur et habere maiorem Accio quam Antonio gratiam. mihi autem &lt;quo&gt; laetiora sunt eo plus stomachi et molestiae est populum Romanum manus suas non in defendenda re publica sed in plaudendo consumere. mihi quidem uidentur istorum animi incendi etiam ad repraesentandam improbitatem suam. sed tamen 'dum modo doleant aliquid, doleant quidlibet'.  Consilium meum quod ais cottidie magis laudari non moleste fero exspectabamque si quid de eo ad me scriberes. ego enim in uarios sermones incidebam. quin etiam idcirco trahebam ut quam diutissime integrum esset. sed quoniam furcilla  extrudimur, Brundisium cogito. facilior enim et exploratior deuitatio legionum fore uidetur quam piratarum, qui apparere dicuntur. Sestius  ui  Id. exspectabatur sed non uenerat, quod sciam. Cassius cum classicula sua uenerat. ego cum eum uidissem,  iiii  in Pompeianum cogitabam, inde Aeculanum. nosti reliqua.  De Tutia ita putaram. de Aebutio non credo, nec tamen curo plus quam tu. Planco et Oppio scripsi equidem quoniam rogaras, sed, si tibi uidebitur, ne necesse habueris reddere (cum enim tua causa fecerint omnia, uereor ne meas litteras superuacaneas arbitrentur), Oppio quidem utique, quem tibi amicissimum cognoui. uerum ut uoles.  Tu, quoniam scribis hiematurum te in Epiro, feceris mihi gratum si ante eo ueneris quam mihi in Italiam te auctore ueniendum est. litteras ad me quam saepissime; si de rebus minus necessariis, aliquem nactus; sin autem erit quid maius, domo mittito. Ἡρακλείδειον, si Brundisium salui, adoriemur. 'de Gloria' misi tibi. custodies igitur, ut soles, sed notentur eclogae duae quas Saluius bonos auditores nactus in conuiuio dumtaxat legat. mihi ualde placent, mallem tibi. etiam atque etiam uale. </paragraph></page><page id="432"><paragraph>xui Kal .  Sext .   44  in Pompeiano &lt;CICERO ATTICO SAL.&gt; Tu uero sapienter (nunc demum enim rescribo iis litteris quas mihi misisti conuento Antonio Tiburi), sapienter igitur quod manus dedisti quodque etiam ultro gratias egisti. certe enim, ut scribis, deseremur ocius a re publica quam a re familiari. quod uero scribis te magis &lt;et magis&gt; delectare 'o Tite, si quid', auges mihi scribendi alacritatem. quod Erotem non sine munusculo exspectare te dicis, gaudeo non fefellisse eam rem opinionem tuam; sed tamen idem σύνταγμα misi ad te retractatius, et quidem ἀρχέτυπον ipsum crebris locis inculcatum et refectum. hunc tu tralatum in macrocollum lege arcano conuiuis tuis sed, si me amas, hilaris et bene acceptis, ne in me stomachum erumpant cum sint tibi irati.  De Cicerone uelim ita sit ut audimus. de Xenone coram cognoscam; quamquam nihil ab eo arbitror neque indiligenter neque illiberaliter. de Herode faciam ut mandas et ea quae scribis ex Saufeio et e Xenone cognoscam.  De Quinto filio, gaudeo tibi meas litteras prius a tabellario meo quam ab ipso redditas; quamquam te nihil fefellisset. uerum tamen. sed exspecto quid ille tecum, quid tu uicissim, nec dubito quin suo more uterque. sed eas litteras Curium mi spero redditurum. qui quidem etsi per se est amabilis a meque diligitur, tamen accedet magnus cumulus commendationis tuae.   Litteris tuis satis responsum est; nunc audi quod, etsi intellego scribi necesse non esse, scribo tamen. multa me mouent in discessu, in primis mehercule quod diiungor a te. mouet etiam nauigationis labor alienus non ab aetate solum nostra uerum etiam a dignitate tempusque discessus subabsurdum. relinquimus enim pacem ut ad bellum reuertamur, quodque temporis in praediolis nostris et belle aedificatis et satis amoenis consumi potuit in peregrinatione consumimus. consolantur haec: aut proderimus aliquid Ciceroni aut quantum profici possit iudicabimus. deinde tu iam, ut spero et ut promittis, aderis; quod quidem si acciderit, omnia nobis erunt meliora.  Maxime autem me angit ratio reliquorum meorum; quae quamquam explicata sunt, tamen, quod et Dolabellae nomen in his est et &lt;ex&gt; attributione mihi nomina ignota, conturbor, nec me ulla res magis angit ex omnibus. itaque non mihi uideor errasse quod ad Balbum scripsi apertius ut, si quid tale accidisset ut non concurrerent nomina, subueniret meque tibi etiam mandasse ut, si quid eius modi accidisset, cum eo communicares. quod facies, si tibi uidebitur, eoque magis, si proficisceris in Epirum.  Haec ego conscendens e Pompeiano tribus actuariolis decemscalmis. Brutus erat in Neside etiam nunc, Neapoli Cassius.  Ecquid amas Deiotarum et non amas Hieram? qui, ut Blesamius [uenit] ad me, cum ei praescriptum esset ne quid sine Sesti nostri sententia ageret, neque ad illum neque ad quemquam nostrum rettulit.  Atticam nostram cupio absentem suauiari. ita mi dulcis salus  uisa est per te missa ab illa. referes igitur ei plurimam itemque Piliae dicas uelim.</paragraph></page><page id="433"><paragraph>ui Id .  Quint .   44  in Puteolano &lt;CICERO ATTICO SAL.&gt; Ita ut heri tibi narraui uel fortasse hodie (Quintus enim altero die se aiebat), in Nesida  uiii  Id. ibi Brutus. quam ille doluit de 'Nonis Iuliis'! mirifice est conturbatus. itaque sese scripturum aiebat ut uenationem eam quae postridie ludos Apollinaris futura est proscriberent in ' ii  Id. Quint.' Libo interuenit. is Philonem Pompei libertum et Hilarum suum libertum uenisse a Sexto cum litteris ad consules siue quo alio nomine sunt. earum exemplum nobis legit, si quid uideretur. pauca παρὰ λέξιν, ceteroqui et satis grauiter et non contumaciter. tantum addi placuit, quod erat 'coss.' solum, ut esset 'pr., tr. pl., senatui', ne illi non proferrent eas quae ad se ipsos missae essent.  Sextum autem nuntiant cum una solum legione fuisse &lt;ad&gt; Carthaginem eique eo ipso die quo oppidum Baream cepisset nuntiatum esse de Caesare, capto oppido miram laetitiam commutationemque animorum concursumque undique; sed illum ad sex legiones quas in ulteriore reliquisset reuertisse. ad ipsum autem Libonem scripsit nihil esse nisi ad larem suum liceret. summa postulatorum ut omnes exercitus dimittantur qui ubique sint. haec fere de Sexto.  De Buthrotiis undique quaerens nihil reperiebam. alii concisos agripetas, alii Plancum acceptis nummis relictis illis  aufugisse. itaque non uideo sciturum me quid eius sit, ni statim aliquid litterarum.  Iter illud Brundisium de quo dubitabam sublatum uidetur. legiones enim aduentare dicuntur. haec autem nauigatio habet quasdam suspiciones periculi. itaque constituebam uti ὁμοπλοίᾳ. paratiorem enim offendi Brutum quam audiebam; nam et ipse &lt;et&gt; Domitius bona plane habet dicrota suntque nauigia praeterea luculenta Sesti, Buciliani, ceterorum. nam Cassi classem, quae plane bella est, non numero ultra fretum. illud est mihi submolestum quod parum Brutus properare uidetur. primum confectorum ludorum nuntios exspectat; deinde, quantum intellego, tarde est nauigaturus consistens in locis pluribus. tamen arbitror esse commodius tarde nauigare quam omnino non nauigare; et si, cum processerimus, exploratiora uidebuntur, etesiis utemur.</paragraph></page><page id="434"><paragraph>uii Id .  Quint .   44 &lt;CICERO ATTICO SAL.&gt; Tuas iam litteras Brutus exspectabat. cui quidem ego [non] nouum attuleram de Tereo Acci. ille Brutum putabat. sed tamen rumoris nescio quid adflauerat commissione Graecorum frequentiam non fuisse, quod quidem me minime fefellit; scis enim quid ego de Graecis ludis existimem.  Nunc audi quod pluris est quam omnia. Quintus &lt;filius&gt; fuit mecum dies compluris et, si ego cuperem, ille uel pluris fuisset; sed quantum fuit, incredibile est quam me in omni genere delectarit in eoque maxime in quo minime satis faciebat. sic enim commutatus est totus et scriptis meis quibusdam quae in manibus habebam et adsiduitate orationis et praeceptis ut tali animo in rem publicam quali nos uolumus futurus sit. hoc cum mihi non modo confirmasset sed etiam persuasisset, egit mecum accurate multis uerbis tibi ut sponderem se dignum et te et nobis futurum; neque se postulare ut statim crederes sed, cum ipse perspexisses, tum ut se amares. quod nisi fidem mihi fecisset iudicassemque hoc quod dico firmum fore, non fecissem id quod dicturus sum. duxi enim mecum adulescentem ad Brutum. sic ei probatum est quod ad te scribo ut ipse crediderit, me sponsorem accipere noluerit eumque laudans amicissime mentionem tui fecerit, complexus osculatusque dimiserit. quam ob rem etsi magis est quod gratuler tibi quam quod te rogem, tamen etiam rogo ut, si quae minus antea propter infirmitatem aetatis constanter ab eo fieri uidebantur, ea iudices  illum abiecisse mihique credas multum adlaturam uel plurimum potius ad illius iudicium confirmandum auctoritatem tuam.  Bruto cum saepe iniecissem de ὁμοπλοίᾳ, non perinde atque ego putaram adripere uisus est. existimabam μετεωρότερον esse, et hercule erat et maxime de ludis. at mihi, cum ad uillam redissem, Cn. Lucceius, qui multum utitur Bruto, narrauit illum ualde morari, non tergiuersantem sed exspectantem si qui forte casus. itaque dubito an Venusiam tendam et ibi exspectem de legionibus. si aberunt, ut quidam arbitrantur, Hydruntem, si neutrum erit ἀσφαλές, eodem reuertar. * * * iocari me putas? moriar si quisquam me tenet praeter te. etenim circumspice, sed ante quam erubesco.  O dies hospitiis lepide discriptos et apte ad consilium reditus nostri! magna ῥοπὴ ad proficiscendum &lt;in&gt; tuis litteris. atque utinam te illic! sed ut conducere putabis.  Nepotis epistulam exspecto. cupidus ille meorum, qui ea quibus maxime γαυριῶ legenda non putet? et ais 'μετ’ ἀμύμονα'. tu uero ἀμύμων, ille quidem ἄμβροτος. mearum epistularum nulla est συναγωγή; sed habet Tiro instar septuaginta, et quidem sunt a te quaedam sumendae. eas ego oportet perspiciam, corrigam; tum denique edentur. </paragraph></page><page id="435"><paragraph>uiii Kal .  Sext .   44  Vibone &lt;CICERO ATTICO SAL.&gt; Ego adhuc (perueni enim Vibonem ad Siccam) magis commode quam strenue nauigaui; remis enim magnam partem, prodromi nulli. illud satis opportune, duo sinus fuerunt quos tramitti oporteret, Paestanus et Vibonensis, utrumque pedibus aequis tramisimus. ueni igitur ad Siccam octauo die e Pompeiano, cum unum diem Veliae constitissem; ubi quidem fui sane libenter apud Talnam nostrum nec potui accipi, illo absente praesertim, liberalius.  uiiii  Kal. igitur ad Siccam. ibi tamquam domi meae scilicet. itaque obduxi posterum diem. sed putabam, cum Regium uenissem, fore ut illic 'δολιχὸν πλόον ὁρμαίνοντες' cogitaremus corbitane Patras an actuariolis ad Leucopetram Tarentinorum atque inde Corcyram; et, si oneraria, statimne freto an Syracusis. hac super re scribam ad te Regio.  &lt;Sed&gt; mehercule, mi Attice, saepe mecum, 'ἡ δεῦρ’ ὁδός σοι τί δύναται;' cur ego tecum non sum? cur ocellos Italiae, uillulas meas, non uideo? sed id &lt;satis&gt; superque, tecum me non esse. quid fugientem? periculumne? at id nunc quidem, nisi fallor, nullum est; ad ipsum enim reuocat me auctoritas tua.  scribis enim in caelum ferri profectionem meam, sed ita si ante Kal. Ian. redeam; quod quidem certe enitar. malo enim uel cum timore domi esse quam sine timore Athenis tuis. sed tamen perspice quo ista uergant mihique aut scribe aut, quod multo malim, adfer ipse. haec hactenus.  Illud uelim in bonam partem accipias me agere tecum quod tibi maiori curae sciam esse quam ipsi mihi. nomina mea, per deos, expedi, exsolue. bella reliqua reliqui; sed opus est diligentia coheredibus pro Cluuiano Kal. Sext. persolutum ut sit. cum Publilio quo modo agendum sit uidebis. non debet urgere, quoniam iure non utimur. sed tamen ei quoque satis fieri plane uolo. Terentiae uero quid ego dicam? etiam ante diem, si potes. quin si, ut spero, celeriter in Epirum, hoc quod satis dato debeo peto a te ut ante prouideas planeque expedias et solutum relinquas. sed de his satis, metuoque ne tu nimium putes.  Nunc neglegentiam meam cognosce. de gloria librum ad te misi, et in eo prohoemium id quod est in Academico tertio. id euenit ob eam rem quod habeo uolumen prohoemiorum. ex eo eligere soleo cum aliquod σύγγραμμα institui. itaque iam in Tusculano, qui non meminissem me abusum isto prohoemio, conieci id in eum librum quem tibi misi. cum autem in naui legerem Academicos, agnoui erratum meum. itaque statim nouum prohoemium exaraui et tibi misi. tu illud desecabis, hoc adglutinabis. Piliae salutem dices et Atticae, deliciis atque amoribus meis. </paragraph></page><page id="436"><paragraph>xiu Kal .  Sept .   44   ( § 8)  nauigans ad Pompeianum &lt;CICERO ATTICO SAL.&gt; uiii  Id. Sext. cum a Leucopetra profectus (inde enim tramittebam) stadia circiter  ccc  processissem, reiectus sum austro uehementi ad eandem Leucopetram. ibi cum uentum exspectarem (erat enim uilla Valeri nostri, ut familiariter essem et libenter), Regini quidam illustres homines eo uenerunt Roma sane recentes, in iis Bruti nostri hospes, qui Brutum Neapoli reliquisset. haec adferebant, edictum Bruti et Cassi, et fore frequentem senatum Kalendis, a Bruto et Cassio litteras missas ad consularis et praetorios, ut adessent rogare. summam spem nuntiabant fore ut Antonius cederet, res conueniret, nostri Romam redirent. addebant etiam me desiderari, subaccusari.  Quae cum audissem, sine ulla dubitatione abieci consilium profectionis, quo mehercule ne antea quidem delectabar. lectis uero tuis litteris admiratus equidem sum te tam uehementer sententiam commutasse, sed non sine causa arbitrabar. etsi, quamuis non fueris suasor et impulsor profectionis meae, at probator certe fuisti, dum modo Kal. Ian. Romae essem. ita fiebat ut, dum minus periculi uideretur, abessem, in flammam ipsam uenirem. sed haec, etiam si non prudenter, tamen ἀνεμέσητα sunt, primum quod de mea sententia acta sunt, deinde etiam si te auctore, quid debet qui consilium dat praestare praeter fidem?   Illud mirari satis non potui quod scripsisti his uerbis: 'bene igitur tu qui εὐθανασίαν, bene! relinque patriam!' an ego relinquebam aut tibi tum relinquere uidebar, tu id non modo non prohibebas uerum etiam adprobabas? grauiora quae restant: 'uelim σχόλιον aliquod elimes ad me, oportuisse te istuc facere.' itane, mi Attice? defensione eget meum factum, praesertim apud te qui id mirabiliter adprobasti? ego uero istum ἀπολογισμὸν συντάξομαι, sed ad eorum aliquem quibus inuitis et dissuadentibus profectus sum. etsi quid iam opus est σχολίῳ? si perseuerassem, opus fuisset. 'at hoc ipsum non constanter.' nemo doctus umquam (multa autem de hoc genere scripta sunt) mutationem consili inconstantiam dixit esse. deinceps igitur haec: 'nam si a Phaedro nostro esses, expedita excusatio esset; nunc quid respondemus?' ergo id erat meum factum quod Catoni probare non possim? flagiti scilicet plenum et dedecoris. utinam a primo ita tibi esset uisum! tu mihi, sicut esse soles, fuisses Cato.  Extremum illud uel molestissimum: 'nam Brutus noster silet', hoc est, non audet hominem id aetatis monere. aliud nihil habeo quod ex iis a te uerbis significari putem; et hercule ita est. nam  xui  Kal. Sept. cum uenissem Veliam, Brutus audiuit; erat enim cum suis nauibus apud Haletem fluuium citra Veliam mil. pass.  iii . pedibus ad me statim. di immortales, quam ualde ille reditu uel potius reuersione mea laetatus effudit illa omnia quae tacuerat! ut recordarer illud tuum 'nam Brutus noster silet'. maxime autem dolebat me Kal. Sext. in senatu non fuisse.  Pisonem ferebat in caelum; se autem laetari quod effugissem duas maximas uituperationes, unam, quam itinere faciendo me intellegebam suscipere, desperationis ac relictionis rei publicae (flentes mecum uulgo querebantur quibus de meo celeri reditu non probabam), alteram, de qua Brutus et qui una erant (multi autem erant) laetabantur quod eam uituperationem effugissem, me existimari ad Olympia. hoc uero nihil turpius quouis rei publicae tempore, sed hoc ἀναπολόγητον. ego uero austro gratias miras qui me a tanta infamia auerterit.  Reuersionis has speciosas causas habes, iustas illas quidem et magnas; sed nulla iustior quam quod tu idem aliis litteris, 'prouide, si cui quid debetur, ut sit unde par pari respondeam. mirifica enim δυσχρηστία est propter metum armorum.' in freto medio hanc epistulam legi, ut quid possem prouidere in mentem mihi non ueniret nisi ut praesens me ipse defenderem. sed haec hactenus; reliqua coram.  Antoni edictum legi a Bruto * * * et horum contra scriptum praeclare; sed quid ista edicta ualeant aut quo spectent plane non uideo. nec ego nunc, ut Brutus censebat, istuc ad rem publicam capessendam uenio. quid enim fieri potest? num quis Pisoni est adsensus? num rediit ipse postridie? sed abesse hanc aetatem longe a sepulcro negant oportere.  Sed obsecro te, quid est quod audiui de Bruto? Piliam πειράζεσθαι παραλύσει te scripsisse aiebat. ualde sum commotus, etsi idem te scribere sperare melius. ita plane uelim, et &lt;ei&gt; dicas  plurimam salutem et suauissimae Atticae. haec scripsi nauigans cum Pompeianum accederem  xiiii  Kal.</paragraph></page><page id="437"><paragraph>iu uel iii Non .  Nou .   44  in Puteolano &lt;CICERO ATTICO SAL.&gt; Cum sciam quo die uenturus sim, faciam ut scias. impedimenta exspectanda sunt quae †annua† ueniunt et familia aegra est. Kalendis uesperi litterae mihi ab Octauiano. magna molitur. ueteranos qui Casilini et Calatiae &lt;sunt&gt; perduxit ad suam  sententiam. nec mirum, quingenos denarios dat. cogitat reliquas colonias obire. plane hoc spectat ut se duce bellum geratur cum Antonio. itaque uideo paucis diebus nos in armis fore. quem autem sequamur? uide nomen, uide aetatem. atque a me postulat primum ut clam colloquatur mecum uel Capuae uel non longe a Capua. puerile hoc quidem, si id putat clam fieri posse. docui per litteras id nec opus esse nec fieri posse. misit ad me Caecinam quendam Volaterranum, familiarem suum; qui haec pertulit, Antonium cum legione Alaudarum ad urbem pergere, pecunias municipiis imperare, legionem sub signis ducere. consultabat utrum Romam cum  ci ↄ  ci ↄ  ci ↄ ueteranorum proficisceretur an Capuam teneret et Antonium uenientem excluderet an iret ad tris legiones Macedonicas quae iter secundum mare superum faciunt; quas sperat suas esse. eae congiarium ab Antonio accipere noluerunt, ut hic quidem narrat, et ei conuicium graue fecerunt contionantemque reliquerunt. quid quaeris? ducem se profitetur nec nos sibi putat deesse oportere. equidem suasi ut Romam pergeret. uidetur enim mihi et plebeculam urbanam et, si fidem fecerit, etiam bonos uiros secum habiturus. o Brute, ubi es? quantam εὐκαιρίαν amittis! non equidem hoc diuinaui, sed aliquid tale putaui fore.  Nunc tuum consilium exquiro. Romamne uenio an hic maneo an Arpinum (ἀσφάλειαν habet is locus) fug&lt;i&gt;am * * * Romam, ne desideremur si quid actum uidebitur. hoc igitur explica. numquam in maiore ἀπορίᾳ fui. </paragraph></page><page id="438"><paragraph>prid .  Non .  Nou .   44 &lt;CICERO ATTICO SAL.&gt; Binae uno die mihi litterae ab Octauiano, nunc quidem ut Romam statim ueniam; uelle se rem agere per senatum. cui ego non posse senatum ante Kal. Ian., quod quidem ita credo. ille autem addit 'consilio tuo'. quid multa? ille urget, ego autem σκήπτομαι. non confido aetati, ignoro quo animo. nil sine Pansa tuo uolo. uereor ne ualeat Antonius, nec a mari discedere libet. at metuo ne quae ἀριστεία me absente. Varroni quidem displicet consilium pueri, mihi non. firmas copias habet, Brutum habere potest; et rem gerit palam, centuriat Capuae, dinumerat. iam iamque uideo bellum. ad haec rescribe. tabellarium meum Kalendis Roma profectum sine tuis litteris miror.</paragraph></page><page id="439"><paragraph>u Id .  Nou .   44  in Sinuessano &lt;CICERO ATTICO SAL.&gt; ui  Id. ueni ad me in Sinuessanum. eodem die uulgo loquebantur Antonium mansurum esse Casilini. itaque mutaui consilium; statueram enim recta Appia Romam. facile me ille esset adsecutus; aiunt enim eum Caesari&lt;a&gt;na uti celeritate. uerti igitur me a Minturnis Arpinum uersus. constitueram ut  u  Id. aut Aquini manerem aut in Arcano. nunc, mi Attice, tota mente incumbe in hanc curam; magna enim res est. tria sunt autem, maneamne Arpini an propius accedam an ueniam Romam. quod censueris faciam. sed quam primum. auide exspecto tuas litteras.  u [ i ] Id. mane in Sinuessano. </paragraph></page><page id="440"><paragraph>Non .  Nou .   44   ( § 1)  in Puteolano &lt;CICERO ATTICO SAL.&gt; Nonis accepi a te duas epistulas quarum alteram Kal. dederas, alteram pridie. igitur prius ad superiorem. nostrum opus tibi probari laetor; ex quo ἄνθη ipsa posuisti, quae mihi florentiora sunt uisa tuo iudicio. cerulas enim tuas miniatulas illas extimescebam. de Sicca ita est ut scribis; a&lt;b i&gt;sta causa aegre me tenui. itaque perstringam sine ulla contumelia Siccae aut Septimiae,  tantum ut sciant παῖδες παίδων sine uallo Luciliano eum ex C. Fadi filia liberos habuisse. atque utinam eum diem uideam cum ista oratio ita libere uagetur &lt;ut&gt; etiam in Siccae domum introeat! sed illo tempore opus est quod fuit illis  iii uiris. moriar nisi facete! tu uero leges Sexto eiusque iudicium mihi perscribes. εἷς ἐμοὶ μυρίοι. Caleni interuentum et Caluennae cauebis.  Quod uereris ne ἀδόλεσχος mihi tu, quis minus? cui, ut Aristophani Archilochi iambus, sic epistula &lt;tua&gt; longissima quaeque optima uidetur. quod me admones, tu uero etiam si reprehenderes, non modo facile paterer sed etiam laetarer, quippe cum in reprehensione sit prudentia cum εὐμενείᾳ. ita libenter ea corrigam quae a te animaduersa sunt, 'eodem iure quo Rubriana' potius quam 'quo Scipionis', et de laudibus Dolabellae deruam cumulum. ac tamen est isto loco bella, ut mihi uidetur, εἰρωνεία, quod eum ter contra ciuis in acie. illud etiam malo 'indignissimum est hunc uiuere' quam 'quid indignius?'  Πεπλογραφίαν Varronis tibi probari non moleste fero; a quo adhuc Ἡρακλείδειον illud non abstuli. quod me hortaris ad scribendum, amice tu quidem, sed me scito agere nihil aliud. grauedo tua mihi molesta est. quaeso, adhibe quam soles diligentiam. librum meum illum 'o Tite' tibi prodesse laetor. 'Anagnini' sunt Mustela ταξιάρχης et Laco qui plurimum bibit. librum quem rogas perpoliam et mittam.   Haec ad posteriorem. τὰ περὶ τοῦ καθήκοντος, quatenus Panaetius, absolui duobus. illius tres sunt; sed cum initio diuisisset ita, tria genera exquirendi offici esse, unum, cum deliberemus honestum an turpe sit, alterum, utile an inutile, tertium, cum haec inter se pugnare uideantur, quo modo iudicandum sit, qualis causa Reguli, redire honestum, manere utile, de duobus primis praeclare disserit, de tertio pollicetur se deinceps scripturum sed nihil scripsit. eum locum Posidonius persecutus &lt;est&gt;. ego autem et eius librum arcessiui et ad Athenodorum Caluum scripsi ut ad me τὰ κεφάλαια mitteret; quae exspecto. quem uelim cohortere et roges ut quam primum. in eo est περὶ τοῦ κατὰ περίστασιν καθήκοντος. quod de inscriptione quaeris, non dubito quin καθῆκον 'officium' sit, nisi quid tu aliud; sed inscriptio plenior 'de Officiis'. προσφωνῶ autem Ciceroni filio; uisum est non ἀνοίκειον.  De Myrtilo dilucide. o qualis tu semper istos! itane? in D. Brutum? di istis!  Ego me, ut scripseram, in Pompeianum non abdidi, primo tempestatibus quibus nil taetrius; deinde ab Octauiano cottidie litterae ut negotium susciperem, Capuam uenirem, iterum rem publicam seruarem, Romam utique statim. 'αἴδεσθεν μὲν ἀνήνασθαι, δεῖσαν δ’ ὑποδέχθαι.' is tamen egit sane strenue et agit, Romam ueniet cum manu magna; sed est plane puer. putat senatum statim. quis ueniet? si uenerit, quis incertis rebus offendet Antonium? Kal. Ian. erit fortasse praesidio, aut  quidem ante depugnabitur. puero municipia mire fauent. iter enim faciens in Samnium uenit Cales, mansit Teani. mirifica ἀπάντησις et cohortatio. hoc tu putares? ob hoc ego citius Romam quam constitueram. simul et constituero, scribam.  Etsi nondum stipulationes legeram (nec enim Eros uenerat), tamen rem prid. Id. uelim conficias. epistulas Catinam, Tauromenium, Syracusas commodius mittere potero si Valerius interpres ad me nomina gratiosorum scripserit. alii enim sunt alias, nostrique familiares fere demortui. publice tamen scripsi, si uti uellet eis Valerius; aut mihi nomina mitteret.  De Lepidianis feriis Balbus ad me usque ad  iii  Kal. exspectabo tuas litteras meque &lt;de&gt; Torquati negotiolo sciturum puto. Quinti litteras ad te misi ut scires quam ualde eum amaret quem dolet a te minus amari. Atticae, quoniam, quod optimum in pueris est, hilarula est, meis uerbis suauium des uolo.</paragraph></page><page id="441"><paragraph>uiii uel uii Id .  Nou .   44 &lt;CICERO ATTICO SAL.&gt; Oppi epistulae, quia perhumana erat, tibi misi exemplum. de Ocella, dum tu muginaris nec mihi quicquam rescribis, cepi consilium domesticum, itaque me prid. Id. arbitror Romae futurum. commodius est uisum frustra me istic esse, cum id non  necesse esset, quam, si opus esset, non adesse, et simul ne intercluderer metuebam. ille enim iam aduentare potest; etsi uarii rumores multique quos cuperem ueros, nihil tamen certi. ego uero, quicquid est, tecum potius quam animi pendeam, cum a te absim, et de te et de me. sed quid tibi dicam? κοινὸν enim. de Ἡρακλειδείῳ Varronis negotia salsa. me quidem nihil umquam sic delectauit. sed haec et alia maiora coram.</paragraph></page><page id="442"><paragraph>iu Id .  Nou .   44  Aquini &lt;CICERO ATTICO SAL.&gt; O casum mirificum!  u  Id. cum ante lucem de Sinuessano surrexissem uenissemque diluculo ad pontem Tirenum qui est Minturnis, in quo flexus est ad iter Arpinas, obuiam mihi fit tabellarius, qui me offendit 'δολιχὸν πλόον ὁρμαίνοντα'. ego statim 'cedo' inquam 'si quid ab Attico'. nondum legere poteramus; nam et lumina dimiseramus nec satis lucebat. cum autem luceret, ante scripta epistula ex duabus tuis prior mihi legi coepta est. illa omnium quidem elegantissima. ne sim saluus si aliter scribo ac sentio. nihil legi humanius. itaque ueniam quo uocas, modo adiutore te. sed nihil tam ἀπροσδιόνυσον mihi primo uidebatur quam ad eas litteras quibus ego a te consilium petieram te mihi ista rescribere. ecce tibi altera, qua hortaris 'παρ’ ἠνεμόεντα Μίμαντα, νήσου ἐπὶ Ψυρίης', Appiam scilicet 'ἐπ’ ἀριστέρ’ ἔχοντα'. itaque eo die mansi Aquini. longulum sane iter et uia mala. inde postridie mane proficiscens has litteras dedi. * * * et quidem ut a me dimitterem inuitissimus fecerunt Erotis litterae. rem tibi Tiro narrabit. tu quid faciendum sit uidebis, praeterea possimne propius accedere; malo enim esse in Tusculano aut uspiam in suburbano. an etiam longius discedendum putas? crebro ad me uelim scribas: erit autem cottidie cui des.  Quod praeterea consulis, quid tibi censeam faciendum  difficile est cum absim. uerum tamen si pares aeque inter se, quiescendum: sin latius manabit et quidem ad nos, deinde communiter.</paragraph></page><page id="443"><paragraph>iii Id .  Nou .   44   ( § 2)  in Arpinati &lt;CICERO ATTICO SAL.&gt; Auide tuum consilium exspecto. timeo ne absim cum adesse me sit honestius; temere uenire non audeo. de Antoni itineribus nescio quid aliter audio atque ut ad te scribebam. omnia igitur uelim explices et ad me certa mittas.  De reliquo quid tibi ego dicam? ardeo studio historiae (incredibiliter enim me commouet tua cohortatio), quae quidem nec institui nec effici potest sine tua ope. coram igitur hoc quidem conferemus. in praesentia mihi uelim scribas quibus consulibus C. Fannius M. f. tribunus pl. fuerit. uideor mihi audisse P. Africano L. Mummio censoribus. id igitur quaero.  Tu mihi de his rebus quae nouantur omnia certa, clara.  iii  Id. ex Arpinati.</paragraph></page><page id="444"><paragraph>prid .(?)  Id .  Nou .   44 &lt;CICERO ATTICO SAL.&gt; Nihil erat plane quod scriberem. nam cum Puteolis essem, cottidie aliquid noui de Octauiano, multa, etiam falsa, de Antonio. ad ea autem quae scripsisti (tris enim acceperam  iii Id. a te epistulas), ualde tibi adsentior, si multum possit  Octauianus, multo firmius acta tyranni comprobatum iri quam in Telluris, atque id contra Brutum fore. sin autem uincitur, uides intolerabilem Antonium, ut quem uelis nescias.  O Sesti tabellarium hominem nequam! postridie Puteolis Romae se dixit fore. quod me mones ut pedetemptim, adsentior; etsi aliter cogitabam. nec me Philippus aut Marcellus mouet. alia enim eorum ratio; et, si non est, tamen uidetur. sed in isto iuuene, quamquam animi satis, auctoritatis parum est. tamen uide, si forte in Tusculano recte esse possum, ne id melius sit. ero libentius; nihil enim ignorabo. an hoc cum Antonius uenerit?  Sed, ut aliud ex alio, mihi non est dubium quin quod Graeci καθῆκον, nos 'officium'. id autem quid dubitas quin etiam in rem publicam praeclare caderet? nonne dicimus consulum officium, senatus officium, imperatoris officium? praeclare conuenit; aut da melius.  Male narras de Nepotis filio. ualde mehercule moueor et moleste fero. nescieram omnino esse istum puerum. Caninium perdidi, hominem, quod ad me attinet, non ingratum. Athenodorum nihil est quod hortere; misit enim satis bellum ὑπόμνημα. grauedini, quaeso, omni ratione subueni. aui tui pronepos scribit ad patris mei nepotem se ex Nonis iis quibus nos magna gessimus aedem Opis explicaturum, idque ad populum. uidebis igitur et scribes. Sexti iudicium exspecto. </paragraph></page><page id="445"><paragraph>post prid .  Id .  Nou .   44 &lt;CICERO ATTICO SAL.&gt; Noli putare pigritia me facere quod non mea manu scribam— sed mehercule pigritia. nihil enim habeo aliud quod dicam. et tamen in tuis quoque epistulis Alexim uideor agnoscere. sed ad rem uenio.  Ego, si me non improbissime Dolabella tractasset, dubitassem fortasse utrum remissior essem an summo iure contenderem. nunc uero etiam gaudeo mihi causam oblatam in qua et ipse sentiat et reliqui omnes me ab illo abalienatum, idque prae me feram et quidem me facere et rei publicae causa ut illum oderim, quod, cum eam me auctore defendere coepisset, non modo deseruerit emptus pecunia sed etiam, quantum in ipso fuerit, euerterit. quod autem quaeris quo modo agi placeat cum dies uenerit, primum uelim eius modi sit ut non alienum sit me Romae esse; de quo ut de ceteris faciam ut tu censueris. de summa autem agi prorsus uehementer et seuere uolo. etsi sponsores appellare uidetur habere quandam δυσωπίαν, tamen hoc quale sit consideres uelim: possumus enim, ut sponsores &lt;non&gt; appellentur, procuratores in ius ducere; neque enim illi litem contestabuntur, quo facto non sum nescius sponsores liberari. sed et illi turpe arbitror eo nomine quod satis dato debeat procuratores eius non dissoluere et nostrae grauitatis ius nostrum sine summa illius ignominia persequi. de hoc quid placeat rescribas uelim; nec dubito quin hoc totum lenius administraturus sis.   Redeo ad rem publicam. multa mehercule a te saepe ἐν πολιτικῷ genere prudenter, sed his litteris nihil prudentius. quamquam enim †postea† in praesentia belle iste puer retundit Antonium, tamen exitum exspectare debemus. at quae contio! nam est missa mihi. iurat 'ita sibi parentis honores consequi liceat' et simul dextram intendit ad statuam. μηδὲ σωθείην ὑπό γε τοιούτου! sed, ut scribis, certissimum uideo esse discrimen Cascae nostri tribunatum, de quo quidem ipso dixi Oppio, cum me hortaretur ut adulescentem totamque causam manumque ueteranorum complecterer, me nullo modo facere posse, &lt;nisi&gt; mihi exploratum esset eum non modo non inimicum tyrannoctonis uerum etiam amicum fore. cum ille diceret ita futurum, 'quid igitur festinamus?' inquam. 'illi enim mea opera ante Kal. Ian. nihil opus est, nos autem eius uoluntatem ante Id. Dec. pers&lt;pi&gt;ciemus in Casca.' ualde mihi adsensus est. quam ob rem haec quidem hactenus.  Quod reliquum est, cottidie tabellarios habebis et, ut ego arbitror, etiam quid scribas habebis cottidie. Leptae litterarum exemplum tibi misi, ex quo mihi uidetur Stratyllax ille deiectus de gradu. sed tu, cum legeris, existimabis.  Obsignata iam epistula litteras a te et a Sexto accepi. nihil iucundius litteris Sexti, nihil amabilius. nam tuae breues erant litterae, priores uberrimae. tu quidem et prudenter et amice suades ut in his locis potissimum sim, quoad audiamus haec quae commota sunt quorsus euadant.   Sed me, mi Attice, non sane hoc quidem tempore mouet res publica, non quo aut sit mihi quicquam carius aut esse debeat, sed desperatis etiam Hippocrates uetat adhibere medicinam. qua re ista ualeant; me res familiaris mouet. rem dico? immo uero existimatio. cum enim tanta reliqua sint mihi, ne Terentiae quidem adhuc quod soluam expeditum est. Terentiae dico? scis nos pridem iam constituisse Montani nomine HS  xxu  dissoluere. pudentissime hoc Cicero petierat ut fide sua. liberalissime, ut tibi quoque placuerat, promiseram Erotique dixeram ut sepositum haberet. non modo &lt;non fecit&gt; sed iniquissimo faenore uersuram facere Aurelius coactus est. nam de Terentiae nomine Tiro ad me scripsit te dicere nummos a Dolabella fore. male eum credo intellexisse, si quisquam male intellegit, potius nihil intellexisse. tu enim ad me scripsisti Coccei responsum et isdem paene uerbis Eros.  Veniendum est igitur uel in ipsam flammam. turpius est enim priuatim cadere quam publice. itaque ceteris de rebus quas ad me suauissime scripsisti perturbato animo non potui, ut consueram, rescribere. consenti in hac cura ubi sum, ut me expediam; quibus autem rebus, uenit quidem mihi in mentem, sed certi constituere nihil possum prius quam te uidero. qui minus autem ego istic recte esse possim quam est Marcellus? sed non id agitur neque id maxime curo; quid curem uides. adsum igitur. </paragraph></page><page id="446"><paragraph>iu uel iii Non .  Quint .   44 CICERO ATTICO SAL. Iucundissimas tuas legi litteras. ad Plancum scripsi, misi. habes exemplum. cum Tirone quid sis locutus cognoscam ex ipso. cum sorore ages attentius, si te occupatione ista relaxaris. </paragraph></page><page id="447"><paragraph>M. CICERO L. PLANCO PR. DESIG. SAL. Attici nostri te ualde studiosum esse cognoui, mei uero ita cupidum ut mehercule paucos aeque obseruantis atque amantis me habere existimem. ad paternas enim magnas et ueteres et iustas necessitudines magnam attulit accessionem tua uoluntas erga me meaque erga te par atque mutua.  Buthrotia tibi causa ignota non est. egi enim saepe de ea re tecum tibique totam rem demonstraui, quae est acta hoc modo: ut primum Buthrotium agrum proscriptum uidimus, commotus Atticus libellum composuit. eum mihi dedit ut darem Caesari; eram enim cenaturus apud eum illo die. eum libellum Caesari dedi. probauit causam, rescripsit Attico aequa eum postulare, admonuit tamen ut pecuniam reliquam Buthrotii ad diem soluerent. Atticus, qui ciuitatem conseruatam cuperet, pecuniam numerauit de suo. quod cum esset factum, adiimus ad Caesarem, uerba fecimus pro Buthrotiis, liberalissimum decretum abstulimus; quod est obsignatum ab amplissimis uiris. quae cum essent acta, mirari &lt;e&gt;quidem solebam pati Caesarem conuenire eos qui agrum Buthrotium concupissent, neque solum pati sed etiam ei negotio te praeficere. itaque et ego cum illo locutus sum et saepius quidem, ut etiam accusarer ab eo quod parum constantiae suae confiderem, et M. Messallae et ipsi Attico dixit ut sine cura esset aperteque ostendebat se praesentium animos (erat enim popularis, ut noras) offendere  nolle; cum autem mare transissent, curaturum se ut in alium agrum deducerentur.  Haec illo uiuo. post interitum autem Caesaris, ut primum ex senatus consulto causas consules cognoscere instituerunt, haec quae supra scripsi ad eos delata sunt. probauerunt causam sine ulla dubitatione seque ad te litteras daturos esse dixerunt.  Ego autem, mi Plance, etsi non dubitabam quin et senatus consultum et lex et consulum decretum ac litterae apud te plurimum auctoritatis haberent teque ipsius Attici causa uelle intellexeram, tamen hoc pro coniunctione et beneuolentia nostra mihi sumpsi ut id a te peterem quod tua singularis humanitas suauissimique mores a te essent impetraturi. id autem est ut hoc quod te tua sponte facturum esse certo scio honoris nostri causa libenter, prolixe, celeriter facias.  Mihi nemo est amicior nec iucundior nec carior Attico; cuius antea res solum familiaris agebatur eaque magna, nunc accessit etiam existimatio, ut quod consecutus est magna et industria et gratia et uiuo Caesare et mortuo id te adiuuante obtineat. quod si a te erit impetratum, sic uelim existimes, me de tua liberalitate ita interpretaturum ut tuo summo beneficio me adfectum iudicem. ego quae te uelle quaeque ad te pertinere arbitrabor studiose diligenterque curabo. da operam ut ualeas.</paragraph></page><page id="448"><paragraph>ui uel u Id .  Quint .   44  Puteolis CICERO PLANCO PR. DESIG. SAL. Iam antea petiui abs te per litteras ut, cum causa Buthrotiorum probata a consulibus esset, quibus et lege et senatus consulto  permissum erat ut de Caesaris actis 'cognoscerent, statuerent, iudicarent', eam rem tu adiuuares Atticumque nostrum, cuius te studiosum cognoui, et me, qui non minus laboro, molestia liberares. omnibus enim rebus magna cura, multa opera et labore confectis in te positum est ut nostrae sollicitudinis finem quam primum facere possimus. quamquam intellegimus ea te esse prudentia ut uideas, si ea decreta consulum quae de Caesaris actis interposita sunt non seruentur, magnam perturbationem rerum fore. equidem cum multa (quod necesse erat in tanta occupatione) non probentur quae Caesar statuerit, tamen oti pacisque causa acerrime illa soleo defendere. quod tibi idem magno opere faciendum censeo; quamquam haec epistula non suasoris est sed rogatoris.  Igitur, mi Plance, rogo te et etiam rogo sic me dius fidius ut maiore studio magisque ex animo agere non possim, ut totum hoc negotium ita agas, ita tractes, ita conficias ut, quod sine ulla dubitatione apud consules obtinuimus propter summam bonitatem et aequitatem causae, id tu nos obtinuisse non modo facile patiare sed etiam gaudeas. qua quidem uoluntate &lt;te&gt; esse erga Atticum saepe praesens et illi ostendisti et uero etiam mihi. quod si feceris, me, quem uoluntate et [quem] paterna necessitudine coniunctum semper habuisti, maximo beneficio deuinctum habebis, idque ut facias te uehementer etiam atque etiam rogo. </paragraph></page><page id="449"><paragraph>CICERO CAPITONI SVO SAL. Numquam putaui fore ut supplex ad te uenirem; sed hercule facile patior datum tempus in quo amorem experirer tuum. Atticum quanti faciam scis. amabo te, da mihi et hoc, obliuiscere mea causa illum aliquando suo familiari, aduersario tuo, uoluisse consultum, cum illius existimatio ageretur. hoc primum ignoscere est humanitatis tuae; suos enim quisque debet tueri: deinde si me amas (omitte Atticum), Ciceroni tuo, quem quanti facias prae te soles ferre, totum hoc da ut quod semper existimaui nunc plane intellegam, me a te multum amari.  Buthrotios cum Caesar decreto suo quod ego obsignaui cum multis amplissimis uiris liberauisset ostendissetque nobis se, cum agrarii mare transissent, litteras missurum quem in agrum deducerentur, accidit ut subito ille interiret. deinde, quem ad modum tu scis (interfuisti enim), cum consules oporteret ex senatus consulto de actis Caesaris cognoscere, res ab iis in Kal. Iun. dilata est. accessit ad senatus consultum lex quae lata est a. d.  iii  Non. Iun., quae lex earum rerum quas Caesar 'statuisset, decreuisset, egisset' consulibus cognitionem dedit. causa Buthrotiorum delata est ad consules. decretum Caesaris recitatum est et multi praeterea libelli Caesaris prolati. consules de consili sententia decreuerunt secundum Buthrotios, &lt;litteras ad&gt; Plancum dederunt.  Nunc, mi Capito (scio enim quantum semper apud eos  quibuscum sis posse soleas, eo plus apud hominem facillimum atque humanissimum, Plancum), enitere, elabora uel potius eblandire, effice ut Plancus, quem spero optimum esse, sit etiam melior opera tua. omnino res eius modi mihi uidetur ut sine cuiusquam gratia Plancus ipse pro ingenio et prudentia sua non sit dubitaturus quin decretum consulum, quorum et lege et senatus consulto cognitio et iudicium fuit, conseruet, praesertim cum hoc genere cognitionum labefactato acta Caesaris in dubium uentura uideantur, quae non modo ii quorum interest sed etiam ii qui illa non probant oti causa confirmari uelint. quod cum ita sit, tamen interest nostra Plancum hoc animo libenti prolixoque facere; quod certe faciet, si tu neruulos tuos mihi saepe cognitos suauitatemque qua tibi nemo par est adhibueris. quod ut facias te uehementer rogo.</paragraph></page><page id="450"><paragraph>M. CICERO C. CVPIENNIO SAL. Patrem tuum plurimi feci meque ille mirifice et coluit et amauit, nec mehercule umquam mihi dubium fuit quin a te diligerer; ego quidem id facere non destiti. quam ob rem peto a te in maiorem modum ut ciuitatem Buthrotiam subleues decretumque consulum quod ii secundum Buthrotios fecerunt, cum et lege et senatus consulto statuendi potestatem haberent,  des operam ut Plancus noster quam primum confirmet et comprobet. hoc te uehementer, mi Cupienni, etiam atque etiam rogo.</paragraph></page><page id="451"><paragraph>medio Quint .   44  in Pompeiano CICERO PLANCO PR. DESIG. SAL. Ignosce mihi quod, cum antea accuratissime de Buthrotiis ad te scripserim, eadem de re saepius scribam. non mehercule, mi Plance, facio quo parum confidam aut liberalitati tuae aut nostrae amicitiae, sed, cum tanta res agatur Attici nostri, nunc uero etiam existimatio, ut id quod probauit Caesar nobis testibus et obsignatoribus qui et decretis et responsis Caesaris interfueramus uideatur obtinere potuisse, &lt;iterum te puto rogandum esse,&gt; praesertim cum tota potestas eius rei tua sit, ut ea quae consules decreuerunt secundum Caesaris decreta et responsa non dicam comprobes sed studiose libenterque comprobes. id mihi sic erit gratum ut nulla res gratior esse possit. etsi iam sperabam, cum has litteras accepisses, fore ut ea quae superioribus litteris a te petissemus impetrata essent, tamen non faciam finem rogandi quoad nobis nuntiatum erit te id fecisse quod magna cum spe exspectamus. deinde enim confido fore ut alio genere litterarum utamur tibique pro tuo summo beneficio gratias agamus. quod si acciderit, uelim sic existimes, non tibi tam Atticum, cuius permagna res agitur, quam me, qui non minus laboro quam ille, obligatum fore. </paragraph></page><page id="452"><paragraph>CICERO CAPITONI SVO SAL. Non dubito quin mirere atque etiam stomachere quod tecum de eadem re agam saepius. hominis familiarissimi et mihi omnibus rebus coniunctissimi permagna res agitur, Attici. cognoui ego tua studia in amicos, etiam in te amicorum. multum potes nos apud Plancum iuuare. noui humanitatem tuam, scio quam sis amicis iucundus. nemo nos in hac causa plus iuuare potest quam tu. et&lt;si&gt; res ita est firma ut debet esse, quam consules de consili sententia decreuerint cum et lege et senatus consulto cognoscerent, tamen omnia posita putamus in Planci tui liberalitate; quem quidem arbitramur cum offici sui et rei publicae causa decretum consulum comprobaturum tum libenter nostra causa esse facturum. adiuuabis igitur, mi Capito; quod ut facias te uehementer etiam atque etiam rogo.</paragraph></page></document>