<?xml version="1.0"?>
<document>
  <author>marcus tullius cicero</author>
  <title>carmina, fragmenta</title>
  <source>http://latin.packhum.org/</source>
  <page id="0">
    <paragraph>CARMINVM FRAGMENTA ALCYONES Non .   65 M &lt;Lucifer&gt; hunc genuit claris delapsus ab astris praevius Aurorae, solis noctisque satelles LIMON Suet .   Poet .   11   (34 R ) tu quoque, qui solus lecto sermone, Terenti, conversum expressumque Latina voce Menandrum in medium nobis sedatis motibus effers, quiddam come loquens atque omnia dulcia dicens THALIA MAESTA (?) Serv .   Ecl .   1.57 iam mare Tyrrhenum longe penitusque palumbes [reliquit] EPIGRAMMA Quint .   Inst .   8.6.73 fundum Vettus vocat, quem possit mittere funda:  ni tamen exciderit, qua cava funda patet. </paragraph>
  </page>
  <page id="1">
    <paragraph>DE CONSVLATO SVO Liber II Cic .   Div .   1.17 principio aetherio flammatus Iuppiter igni vertitur et totum conlustrat lumine mundum menteque divina caelum terrasque petessit, quae penitus sensus hominum vitasque retentat aetheris aeterni saepta atque inclusa cavernis. et, si stellarum motus cursusque vagantis nosse velis, quae sint signorum in sede locatae, quae verbo et falsis Graiorum vocibus errant, re vera certo lapsu spatioque feruntur, omnia iam cernes divina mente notata. nam primum astrorum volucris te consule motus concursusque gravis stellarum ardore micantis tu quoque, cum tumulos Albano in monte nivalis lustrasti et laeto mactasti lacte Latinas, vidisti et claro tremulos ardore cometas multaque misceri nocturna strage putasti, quod ferme dirum in tempus cecidere Latinae, cum claram speciem concreto lumine luna abdidit et subito stellanti nocte perempta est.  quid vero Phoebi fax, tristis nuntia belli, quae magnum ad columen flammato ardore volabat, praecipitis caeli partis obitusque petessens? aut cum terribili perculsus fulmine civis luce serenanti vitalia lumina liquit? aut cum se gravido tremefecit corpore tellus? iam vero variae nocturno tempore visae terribiles formae bellum motusque monebant multaque per terras vates oracla furenti pectore fundebant tristis minitantia casus, atque ea, quae lapsu tandem cecidere vetusto; haec fore perpetuis signis clarisque frequentans ipse deum genitor caelo terrisque canebat. nunc ea, Torquato quae quondam et consule Cotta Lydius ediderat Tyrrhenae gentis haruspex, omnia fixa tuus glomerans determinat annus. nam pater altitonans stellanti nixus Olympo ipse suos quondam tumulos ac templa petivit et Capitolinis iniecit sedibus ignis. tum species ex aere vetus venerataque Nattae concidit elapsaeque vetusto numine leges et divom simulacra peremit fulminis ardor. hic silvestris erat Romani nominis altrix Martia, quae parvos Mavortis semine natos uberibus gravidis vitali rore rigabat; quae tum cum pueris flammato fulminis ictu concidit atque avolsa pedum vestigia liquit. tum quis non artis scripta ac monumenta volutans voces tristificas chartis promebat Etruscis? omnes civilem generosa stirpe profectam  vitare ingentem cladem pestemque monebant, tum legum exitium constanti voce ferebant. templa deumque adeo flammis urbemque iubebant eripere et stragem horribilem caedemque vereri; atque haec fixa gravi fato ac fundata teneri, ni prius excelsum ad columen formata decore sancta Iovis species claros spectaret in ortus. tum fore ut occultos populus sanctusque senatus cernere conatus posset, si solis ad ortum conversa inde patrum sedes populique videret. haec tardata diu species multumque morata consule te tandem celsa est in sede locata, atque una fixi ac signati temporis hora Iuppiter excelsa clarabat sceptra columna et clades patriae flamma ferroque parata vocibus Allobrogum patribus populoque patebat. rite igitur veteres, quorum monumenta tenetis, qui populos urbisque modo ac virtute regebant, rite etiam vestri, quorum pietasque fidesque praestitit et longe vicit sapientia cunctos, praecipue coluere vigenti numine divos. haec adeo penitus cura videre sagaci, otia qui studiis laeti tenuere decoris, inque Academia umbrifera nitidoque Lyceo fuderunt claras fecundi pectoris artis. e quibus ereptum primo iam a flore iuventae te patria in media virtutum mole locavit. tu tamen anxiferas curas requiete relaxans, quod patriae vacat, id studiis nobisque sacrasti.  Non .   204 M atque animo pendens noctu &lt;cum&gt; eventa timebat</paragraph>
  </page>
  <page id="2">
    <paragraph>Liber III Cic .   Att .   2.3.4 interea cursus, quos prima a parte iuventae quosque adeo consul virtute animoque petisti, hos retine atque auge famam laudesque bonorum. EX INCERTIS LIBRIS Non .   202 M quorum luxuries fortunas, censa peredit [ Prob .]   ult .  syll .  GL   4.248 K nam quasi vos sibi dedecori genuere parentes Cic .   Off .   1.77 cedant arma togae, concedat laurea laudi [ Sal .]   Cic .   5 O fortunatam natam me consule Romam!  Cic .   Att .   2.15.3 in montes patrios et ad incunabula nostra  MARIVS Cic .   Leg .   1.2 nuntia fulva Iovis, miranda visa figura Cic .   Div .   1.106 hic Iovis altisoni subito pinnata satelles arboris e trunco, serpentis saucia morsu, subrigit ipsa feris transfigens unguibus anguem semianimum et varia graviter cervice micantem. quem se intorquentem lanians rostroque cruentans iam satiata animos, iam duros ulta dolores abicit ecflantem et laceratum adfligit in unda seque obitu a solis nitidos convertit ad ortus. hanc ubi praepetibus pinnis lapsuque volantem conspexit Marius, divini numinis augur, faustaque signa suae laudis reditusque notavit, partibus intonuit caeli pater ipse sinistris. sic aquilae clarum firmavit Iuppiter omen. Isid .   Orig .   19.1.20 tunc se fluctigero tradit mandatque paroni </paragraph>
  </page>
  <page id="3">
    <paragraph>EX GRAECIS CONVERSA ILIAS Cic .   Div .   2.63 ferte, viri, et duros animo tolerate labores, auguris ut nostri Calchantis fata queamus scire, ratosne habeant an vanos pectoris orsus. namque omnes memori portentum mente retentant, qui non funestis liquerunt lumina fatis. Argolicis primum ut vestita est classibus Aulis, quae Priamo cladem et Troiae pestemque ferebant, nos circum latices gelidos fumantibus aris aurigeris divom placantes numina tauris sub platano umbrifera, fons unde emanat aquai, vidimus inmani specie tortuque draconem terribilem, Iovis ut pulsu penetraret ab ara; qui platani in ramo foliorum tegmine saeptos corripuit pullos; quos cum consumeret octo, nona super tremulo genetrix clangore volabat, cui ferus inmani laniavit viscera morsu. hunc, ubi tam teneros volucris matremque peremit, qui luci ediderat genitor Saturnius idem abdidit et duro formavit tegmine saxi. nos autem timidi stantes mirabile monstrum vidimus in mediis divom versarier aris. tum Calchas haec est fidenti voce locutus: 'quidnam torpentes subito obstipuistis, Achivi? nobis haec portenta deum dedit ipse creator tarda et sera nimis, sed fama ac laude perenni. nam quot avis taetro mactatas dente videtis, tot nos ad Troiam belli exanclabimus annos. quae decumo cadet et poena satiabit Achivos.' edidit haec Calchas; quae iam matura videtis.  Cic .   Tusc .   3.63 qui miser in campis maerens errabat Aleis, ipse suum cor edens, hominum vestigia vitans. Gel .   N . A .   15.6.3 'hic situs est vitae iam pridem lumina linquens qui quondam Hectoreo perculsus concidit ense.' fabitur haec aliquis, mea semper gloria vivet.  Cic .   Div .   2.82 prospera Iuppiter his dextris fulgoribus edit Cic .   Div .   1.52 tertia te Phthiae tempestas laeta locabit Cic .   Tusc .   3.18 corque meum penitus turgescit tristibus iris, cum decore atque omni me orbatum laude recordor. Cic .   Tusc .   3.65 namque nimis multos atque omni luce cadentis cernimus, ut nemo possit maerore vacare. quo magis est aequum tumulis mandare peremptos firmo animo et luctum lacrimis finire diurnis. </paragraph>
  </page>
  <page id="4">
    <paragraph>ODYSSEA Cic .   Fin .   5.49 o decus Argolicum, quin puppim flectis, Ulixes, auribus ut nostros possis agnoscere cantus? nam nemo haec unquam est transvectus caerula cursu, quin prius adstiterit vocum dulcedine captus, post, variis avido satiatus pectore Musis, doctior ad patrias lapsus pervenerit oras. nos grave certamen belli clademque tenemus, Graecia quam Troiae divino numine vexit, omniaque e latis rerum vestigia terris. August .   C . D .   5.8 tales sunt hominum mentes, quali pater ipse Iuppiter auctiferas lustravit lumine terras. EX FABVLIS Ex Aeschylo Cic .   Tusc .   3.76 atqui, Prometheu, te hoc tenere existimo mederi posse rationem iracundiae. * siquidem qui tempestivam medicinam admovens non adgravescens volnus inlidat manu.  Cic .   Tusc .   2.23 Titanum suboles, socia nostri sanguinis, generata Caelo, aspicite religatum asperis vinctumque saxis, navem ut horrisono freto noctem paventes timidi adnectunt navitae. Saturnius me sic infixit Iuppiter; Iovisque numen Mulciberi adscivit manus. hos ille cuneos fabrica crudeli inserens perrupit artus; qua miser sollertia transverberatus castrum hoc Furiarum incolo. iam tertio me quoque funesto die tristi advolatu aduncis lacerans unguibus Iovis satelles pastu dilaniat fero. tum iecore opimo farta et satiata adfatim clangorem fundit vastum et sublime avolans pinnata cauda nostrum adulat sanguinem. cum vero adesum inflatu renovatum est iecur, tum rursum taetros avida se ad pastus refert. sic hanc custodem maesti cruciatus alo, quae me perenni vivum foedat miseria. namque, ut videtis, vinclis constrictus Iovis arcere nequeo diram volucrem a pectore. sic me ipse viduus pestes excipio anxias, amore mortis terminum anquirens mali. sed longe a leto numine aspellor Iovis. atque haec vetusta saeclis glomerata horridis luctifica clades nostro infixa est corpori, e quo liquatae solis ardore excidunt guttae, quae saxa adsidue instillant Caucasi. </paragraph>
  </page>
  <page id="5">
    <paragraph>Ex Sophocle Cic .   Tusc .   2.20 o multa dictu gravia, perpessu aspera quae corpore exanclata atque animo pertuli! nec mihi Iunonis terror inplacabilis nec tantum invexit tristis Eurystheus mali, quantum una vecors Oenei partu edita. haec me inretivit veste furiali inscium, quae latere inhaerens morsu lacerat viscera, urguensque graviter pulmonum haurit spiritus: iam decolorem sanguinem omnem exsorbuit. sic corpus clade horribili absumptum extabuit: ipse inligatus peste interimor textili. hos non hostilis dextra, non terra edita moles Gigantum, non biformato impetu Centaurus ictus corpori inflixit meo, non Graia vis, non barbara ulla inmanitas, non saeva terris gens relegata ultimis, quas peragrans undique omnem ecferitatem expuli, sed feminae vir feminea interimor manu. o nate, vere hoc nomen usurpa patri, ne me occidentem matris superet caritas. huc adripe ad me manibus abstractam piis: iam cernam mene an illam potiorem putes. perge, aude, nate! inlacrima patris pestibus, miserere! gentes nostras flebunt miserias. heu virginalem me ore ploratum edere, quem vidit nemo ulli ingemescentem malo! ecfeminata virtus adflicta occidit. accede, nate, adsiste, miserandum aspice evisceratum corpus laceratum patris! videte, cuncti, tuque, Caelestum sator iace, obsecro, in me vim coruscam fulminis! nunc, nunc dolorum anxiferi torquent vertices, nunc serpit ardor. o ante victrices manus, o pectora, o terga, o lacertorum tori, vestrone pressu quondam Nemeaeus leo frendens efflavit graviter extremum halitum? haec dextra Lernam taetra mactata excetra  pacavit? haec bicorporem adflixit manum? Erymanthiam haec vastificam abiecit beluam? haec e Tartarea tenebrica abstractum plaga tricipitem eduxit Hydra generatum canem? haec interemit tortu multiplicabili Draconem auriferam optutu adservantem arborem? multa alia victrix nostra lustravit manus, nec quisquam e nostris spolia cepit laudibus.  Cic .   Tusc .   3.71 nec vero tanta praeditus sapientia quisquam est, qui aliorum aerumnam dictis adlevans non idem, cum fortuna mutata impetum convertat, clade subita frangatur sua, ut illa ad alios dicta et praecepta excidant.</paragraph>
  </page>
  <page id="6">
    <paragraph>Ex Euripide Cic .   Off .   3.108 iuravi lingua, mentem iniuratam gero.  Cic .   Off .   3.82 nam si violandum est ius, regnandi gratia violandum est: aliis rebus pietatem colas. Cic .   Tusc .   4.63 neque tam terribilis ulla fando oratio est nec sors nec ira caelitum invectum malum, quod non natura humana patiendo ecferat. Cic .   Fin .   2.105 suavis laborum est praeteritorum memoria. Cic .   Tusc .   3.29 nam qui haec audita a docto meminissem viro, futuras mecum commentabar miserias: aut mortem acerbam aut exili maestam fugam aut semper aliquam molem meditabar mali, ut, si qua invecta diritas casu foret, ne me inparatum cura laceraret repens.  Cic .   Tusc .   1.115 nam nos decebat coetus celebrantis domum lugere, ubi esset aliquis in lucem editus, humanae vitae varia reputantis mala: at qui labores morte finisset gravis, hunc omni amicos laude et laetitia exsequi. Cic .   Tusc .   3.59 mortalis nemo est, quem non adtingit dolor morbusque; multis sunt humandi liberi, rursum creandi, morsque est finita omnibus. quae generi humano angorem nequiquam adferunt: reddenda terrae est terra, tum vita omnibus metenda, ut fruges: sic iubet Necessitas. Cic .   Tusc .   3.67 si mihi nunc tristis primum inluxisset dies nec tam aerumnoso navigavissem salo, esset dolendi causa, ut iniecto eculei freno repente tactu exagitantur novo; sed iam subactus miseriis obtorpui.  Cic .   N . D .   2.65 vides sublime fusum, inmoderatum aethera, qui terram tenero circumiectu amplectitur: hunc summum habeto divum, hunc perhibeto Iovem. Cic .   Div .   2.12 bene qui coniciet, vatem hunc perhibebo optumum.</paragraph>
  </page>
  <page id="7">
    <paragraph>Ex Aristophane Cic .   Tusc .   1.41 quam quisque norit artem, in hac se exerceat Ex Epicharmo Cic .   Tusc .   1.15 emori nolo, sed me esse mortuum nihil aestimo  E Solone Cic .   Tusc .   1.117 mors mea ne careat lacrimis: linquamus amicis  maerorem, ut celebrent funera cum gemitu. Epigrammata, Oracula, Sententiae, Aenigmata Cic .   Tusc .   1.101 Dic, hospes, Spartae nos te hic vidisse iacentis,  dum sanctis patriae legibus obsequimur. Cic .   Tusc .   5.101 Haec habeo, quae edi quaeque exsaturata libido hausit; at illa iacent multa et praeclara relicta. Cic .   Tusc .   5.49 consiliis nostris laus est attonsa Laconum  Cic .   Tusc .   1.115 ignaris homines in vita mentibus errant: Euthynous potitur fatorum numine leto. sic fuit utilius finiri ipsique tibique. Cic .   Div .   1.81 ego providebo rem istam et albae virgines. Cic .   Div .   2.115 Croesus Halyn penetrans magnam pervertet opum vim Cic .   Div .   2.25 quod fore paratum est, id summum exsuperat Iovem Cic .   Div .   2.133 terrigenam, herbigradam, domiportam, sanguine cassam </paragraph>
  </page>
</document>
