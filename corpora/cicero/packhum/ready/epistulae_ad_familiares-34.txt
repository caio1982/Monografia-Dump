a .  d .  ui kal .  sext .   51  trallibus cicero s. d. appio pulchro trallis ueni a. d. ui kal. sext. ibi mihi praesto fuit l. lucilius cum litteris mandatisque tuis; quo quidem hominem neminem potuisti nec mihi amiciorem nec, ut arbitror, ad ea cognoscenda quae scire uolebam aptiorem prudentioremue mittere. ego autem et tuas litteras legi libenter et audiui lucilium diligenter. nunc, quoniam et tu ita sentis (scribis enim quae <de> nostris officiis ego ad te scripseram, etsi tibi  iucunda fuerint, tamen, quoniam ex alto repetita sint, non necessaria te putasse) et re uera confirmata amicitia et perspecta fide commemoratio officiorum superuacanea est, eam partem orationis praetermittam, tibi tamen agam, ut debeo, gratias. animaduerti enim et didici ex tuis litteris te omnibus in rebus habuisse rationem ut mihi consuleres <p>raestitueresque et parares quodam modo omnia quo mea ratio facilior et solutior esse posset. hoc tuum officium cum mihi gratissimum esse dicam, sequitur illud, ut te existimare uelim mihi magnae curae fore atque esse iam, primum ut ipse tu tuique omnes, deinde ut etiam reliqui, scire possint me tibi esse amicissimum. quod quibus adhuc non satis est perspectum ii mihi nolle magis nos hoc animo esse quam non intellegere uidentur. sed profecto intellegent; neque enim obscuris personis nec paruis in causis res agetur. sed haec fieri melius quam dici aut scribi uolo.  quod itinerum meorum ratio te non nullam in dubitationem uidetur adducere, uisurusne me sis in prouincia, ea res se sic habet: brundisii cum loquerer cum phania, liberto tuo, ueni in eum sermonem ut dicerem me libenter ad eam partem prouinciae primum esse uenturum quo te maxime uelle arbitrarer. tunc mihi ille dixit, quod classe tu uelles decedere, per fore accommodatum tibi si ad sidam [maritimam partem prouinciae] nauibus accessissem. dixi me esse facturum itaque fecissem nisi mi l. clodius noster corcyrae dixisset minime id esse faciendum; te laodiceae fore ad meum aduentum. erat id mihi multo breuius multoque commodius, cum praesertim te ita malle arbitrarer. tua ratio postea est commutata. nunc quid fieri possit, tu facillime  statues; ego tibi meum consilium exponam. prid. kal. sext. puto me laodiceae fore. perpaucos dies, dum pecunia accipitur quae mihi ex publica permutatione debetur, commorabor. deinde iter faciam ad exercitum, ut circiter id. sext. putem me ad iconium fore. sed si quid nunc me fallit in scribendo (procul enim aberam ab re ipsa et a locis), simul ac progredi coepero, quam celerrime potero et quam creberrimis litteris faciam ut tibi nota sit omnis ratio dierum atque itinerum meorum. oneris tibi imponere nec audeo quicquam nec debeo; sed, quod commodo tuo fieri possit, utriusque nostrum magni inte<resse puto ut te uideam ante> quam decedas. quam facultatem si quis casus eripuerit, mea tamen in te omnia officia constabunt non secus ac si te uidissem. tibi de nostris rebus nihil sum ante mandaturus per litteras quam desperaro coram me tecum agere posse.  quod te a scaeuola petisse dicis ut, dum tu abesses, ante aduentum meum prouinciae praeesset, eum ego ephesi uidi fuitque mecum familiariter triduum illud quod ego ephesi commoratus sum nec ex eo quicquam audiui quod sibi a te mandatum diceret. ac sane uellem potuisset obsequi uoluntati tuae; non enim arbitror noluisse.