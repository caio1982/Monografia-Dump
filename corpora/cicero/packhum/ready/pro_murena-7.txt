duae sint artes <igitur> quae possint locare homines in amplissimo gradu dignitatis, una imperatoris, altera oratoris boni. ab hoc enim pacis ornamenta retinentur, ab illo belli pericula repelluntur. ceterae tamen uirtutes ipsae per se multum ualent, iustitia, fides, pudor, temperantia; quibus te, serui, excellere omnes intellegunt. sed nunc de studiis ad honorem appositis, non de insita cuiusque uirtute disputo. omnia ista nobis studia de manibus excutiuntur, simul atque aliqui motus nouus bellicum canere coepit. etenim, ut ait ingeniosus poeta et auctor ualde bonus, 'proeliis promulgatis pellitur e medio' non solum ista uestra uerbosa simulatio prudentiae sed etiam ipsa illa domina rerum, 'sapientia; ui geritur res, spernitur orator' non solum odiosus in dicendo ac loquax uerum etiam 'bonus; horridus miles amatur,' uestrum uero studium totum iacet. 'non ex iure manum consertum, sed mage ferro' inquit 'rem repetunt.' quod si ita est, cedat, opinor, sulpici, forum castris, otium militiae, stilus gladio, umbra soli; sit denique in ciuitate ea prima res propter quam ipsa est ciuitas omnium princeps.  uerum haec cato nimium nos nostris uerbis magna facere demonstrat et oblitos esse bellum illud omne mithridaticum cum mulierculis esse gestum. quod ego longe secus existimo, iudices; deque eo pauca disseram; neque enim causa in hoc continetur. nam si omnia bella quae cum graecis gessimus contemnenda sunt, derideatur de  rege pyrrho triumphus m'. curi, de philippo t. flaminini, de aetolis m. fului, de rege perse l. pauli, de pseudophilippo q. metelli, de corinthiis l. mummi. sin haec bella grauissima uictoriaeque eorum bellorum gratissimae fuerunt, cur asiaticae nationes atque ille a te hostis contemnitur? atqui ex ueterum rerum monumentis uel maximum bellum populum romanum cum antiocho gessisse uideo; cuius belli uictor l. scipio aequa parta cum p. fratre gloria, quam laudem ille africa oppressa cognomine ipso prae se ferebat, eandem hic sibi ex asiae nomine adsumpsit. quo quidem in bello uirtus enituit egregia m. catonis, proaui tui; quo ille, cum esset, ut ego mihi statuo, talis qualem te esse uideo, numquam cum scipione esset profectus, si cum mulierculis bellandum arbitraretur. neque uero cum p. africano senatus egisset ut legatus fratri proficisceretur, cum ipse paulo ante hannibale ex italia expulso, ex africa eiecto, carthagine oppressa maximis periculis rem publicam liberasset, nisi illud graue bellum et uehemens putaretur. atqui si diligenter quid mithridates potuerit et quid effecerit et qui uir fuerit consideraris, omnibus quibuscum populus romanus bellum gessit hunc regem nimirum antepones. quem l. sulla maximo et fortissimo exercitu, pugnax et acer et non rudis imperator, ut aliud nihil dicam, cum bello inuectum totam in asiam cum pace dimisit; quem l. murena, pater huiusce, uehementissime uigilantissimeque uexatum repressum magna ex parte,  non oppressum reliquit; qui rex sibi aliquot annis sumptis ad confirmandas rationes et copias belli tantum spe conatuque ualuit ut se oceanum cum ponto, sertori copias cum suis coniuncturum putaret. ad quod bellum duobus consulibus ita missis ut alter mithridatem persequeretur, alter bithyniam tueretur, alterius res et terra et mari calamitosae uehementer et opes regis et nomen auxerunt; l. luculli uero res tantae exstiterunt ut neque maius bellum commemorari possit neque maiore consilio et uirtute gestum. nam cum totius impetus belli ad cyzicenorum moenia constitisset eamque urbem sibi mithridates asiae ianuam fore putasset qua effracta et reuolsa tota pateret prouincia, perfecta a lucullo haec sunt omnia ut urbs fidelissimorum sociorum defenderetur et omnes copiae regis diuturnitate obsessionis consumerentur. quid? illam pugnam naualem ad tenedum, cum contento cursu acerrimis ducibus hostium classis italiam spe atque animis inflata peteret, mediocri certamine et parua dimicatione commissam arbitraris? mitto proelia, praetereo oppugnationes oppidorum; expulsus regno tandem aliquando tantum tamen consilio atque auctoritate ualuit ut se rege armeniorum adiuncto nouis opibus copiisque renouarit. ac si mihi nunc de rebus gestis esset nostri exercitus imperatorisque dicendum, plurima et maxima proelia commemorare possem; sed non id agimus. hoc dico: si bellum hoc, si hic hostis, si ille rex contemnendus fuisset, neque tanta cura senatus et populus romanus suscipiendum putasset neque tot annos gessisset neque tanta gloria l. <lucullus>, neque uero eius belli conficiendum exitum tanto studio populus romanus ad cn. pompeium  detulisset. cuius ex omnibus pugnis, quae sunt innumerabiles, uel acerrima mihi uidetur illa quae cum rege commissa est et summa contentione pugnata. qua ex pugna cum se ille eripuisset et bosphorum confugisset quo exercitus adire non posset, etiam in extrema fortuna et fuga nomen tamen retinuit regium. itaque ipse pompeius regno possesso ex omnibus oris ac notis sedibus hoste pulso tamen tantum in unius anima posuit ut, cum ipse omnia quae tenuerat, adierat, sperarat, uictoria possideret, tamen non ante quam illum uita expulit bellum confectum iudicarit. hunc tu hostem, cato, contemnis quocum per tot annos tot proeliis tot imperatores bella gesserunt, cuius expulsi et eiecti uita tanti aestimata est ut morte eius nuntiata denique bellum confectum arbitrarentur? hoc igitur in bello l. murenam legatum fortissimi animi, summi consili, maximi laboris cognitum esse defendimus, et hanc eius operam non minus ad consulatum adipiscendum quam hanc nostram forensem industriam dignitatis habuisse. 