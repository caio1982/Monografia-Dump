cum autem quid sit quaeritur, notio explicanda est et proprietas et diuisio et partitio. haec enim sunt definitioni attributa; additur etiam descriptio, quam χαρακτῆρα graeci uocant. notio sic quaeritur: sitne id aequum quod ei qui plus potest utile est. proprietas sic: in hominemne solum cadat an etiam in beluas aegritudo. diuisio et eodem pacto partitio sic: triane genera bonorum sint. descriptio, qualis sit auarus, qualis assentator ceteraque eiusdem generis, in quibus et natura et uita describitur.  cum autem quaeritur quale quid sit, aut simpliciter quaeritur aut comparate; simpliciter: expetendane sit gloria; comparate: praeponendane sit diuitiis gloria. simplicium tria genera sunt: de expetendo fugiendoque, de aequo et iniquo, de honesto et turpi. comparationum autem duo: unum de eodem et alio, alterum de maiore et minore. de expetendo  et fugiendo huius modi: si expetendae diuitiae, si fugienda paupertas. de aequo et iniquo: aequumne sit ulcisci a quocumque iniuriam acceperis. de honesto et turpi: honestumne sit pro patria mori? ex altero autem genere, quod erat bipertitum, unum est de eodem et alio: quid intersit inter amicum et assentatorem, regem et tyrannum; alterum de maiore et minore, ut si quaeratur eloquentiane pluris sit an iuris ciuilis scientia. de cognitionis quaestionibus hactenus.  actionis reliquae sunt, quarum duo genera: unum ad officium, alterum ad motum animi uel gignendum uel sedandum planeue tollendum. ad officium sic, ut cum quaeritur suscipiendine sint liberi. ad mouendos animos cohortationes ad defendendam rem publicam, ad laudem, ad gloriam; quo ex genere sunt querellae, incitationes, miserationesque flebiles; rursusque oratio tum iracundiam restinguens, tum metum eripiens, tum exsultantem laetitiam comprimens, tum aegritudinem abstergens. haec cum in propositi quaestionibus genera sint, eadem in causas transferuntur. 