hoc loco brutus: quam uellem, inquit, de his etiam oratoribus qui hodie sunt tibi dicere luberet; et si de aliis minus, de duobus tamen quos a te scio laudari solere, caesare et marcello, audirem non minus lubenter quam audiui de iis qui fuerunt.  cur tandem? inquam; an exspectas quid ego iudicem de istis qui tibi sunt aeque noti ac mihi?  mihi mehercule, inquit, marcellus satis est notus, caesar autem parum; illum enim saepe audiui, hic, cum ego iudicare iam aliquid possem, afuit.  quid igitur de illo iudicas quem saepe audisti?  quid censes, inquit, nisi id quod habiturus es similem tui?  ne ego, inquam, si itast, uelim tibi eum placere quam maxume.  atqui et ita est, inquit, et uementer placet; nec uero sine causa. nam et didicit et omissis ceteris studiis unum id egit seseque cotidianis commentationibus acerrume exercuit. itaque et lectis utitur uerbis et frequentibus <sententiis>, splendore uocis, dignitate motus fit speciosum et inlustre quod dicitur, omniaque sic suppetunt, et ei nullam deesse uirtutem oratoris putem; maxumeque laudandus est, qui hoc tempore ipso, cum liceat in hoc communi nostro et quasi fatali malo, consoletur se cum conscientia optumae mentis tum etiam usurpatione et renouatione doctrinae. uidi enim mytilenis nuper uirum atque,  ut dixi, uidi plane uirum. itaque cum eum antea tui similem in dicendo uiderim, tum uero nunc a doctissimo uiro tibique, ut intellexi, amicissimo cratippo instructum omni copia multo uidebam similiorem. 