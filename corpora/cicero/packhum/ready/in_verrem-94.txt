atque ut intellegatis cuius modi ista iudicia in octuplum, cuius modi istius de cohorte recuperatores existimati sint, sic attendite. ecquem putatis decumanum, hac licentia permissa ut tantum ab aratore quantum poposcisset auferret, plus quam deberetur poposcisse? considerate cum uestris animis uosmet ipsi ecquem putetis, praesertim cum id non solum auaritia sed etiam imprudentia accidere potuerit. multos necesse est. at ego omnis dico plus, ac multo plus, quam decumam abstulisse. cedo mihi unum ex triennio praeturae tuae qui octupli damnatus sit. damnatus? immo uero in quem iudicium ex edicto tuo postulatum sit. nemo erat uidelicet aratorum qui iniuriam sibi factam queri posset, nemo decumanorum qui grano amplius sibi quam deberetur deberi professus esset. immo uero contra rapiebat et asportabat quantum a quoque uolebat apronius, omnibus autem locis aratores spoliati ac uexati querebantur; neque tamen ullum iudicium reperietur. quid est hoc? tot uiri fortes honesti gratiosi, tot siculi, tot equites romani, ab homine nequissimo ac turpissimo laesi poenam octupli sine ulla dubitatione commissam non persequebantur? quae causa, quae ratio est? una illa, iudices, quam uidetis, quod ultro etiam inlusos se et inrisos  ab iudicio discessuros uidebant. etenim quod esset iudicium, cum ex uerris turpissimo flagitiosissimoque comitatu tres recuperatorum nomine adsedissent adseculae istius, non a patre ei traditi sed a meretricula commendati? ageret uidelicet causam arator; nihil sibi frumenti ab apronio relictum, bona sua etiam direpta, se pulsatum uerberatumque diceret; conferrent uiri boni capita, de comissatione loquerentur inter se ac de mulierculis, si quas a praetore abeuntis possent deprehendere; res agi uideretur. surrexisset apronius, noua dignitas publicani, non ut decumanus squaloris plenus ac pulueris, sed unguentis oblitus, uino uigiliisque languidus; omnia primo motu ac spiritu suo uini unguenti corporis odore complesset. dixisset haec quae uolgo dicere solebat, non se decumas emisse, sed bona fortunasque aratorum, non se decumanum esse apronium, sed uerrem alterum dominum illorum ac tyrannum. quae cum dixisset, illi uiri optimi de cohorte istius recuperatores non de absoluendo apronio deliberarent, sed quaererent ecquo modo petitorem ipsum apronio condemnare possent. 