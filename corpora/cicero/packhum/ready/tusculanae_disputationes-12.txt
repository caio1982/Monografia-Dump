quodsi omnium consensus naturae uox est, omnesque qui ubique sunt consentiunt esse aliquid, quod ad eos pertineat qui uita cesserint, nobis quoque idem existimandum est, et si, quorum aut ingenio aut uirtute  animus excellit, eos arbitrabimur, quia natura optima sint, cernere naturae uim maxume, ueri simile est, cum optumus quisque maxume posteritati seruiat, esse aliquid, cuius is post mortem sensum sit habiturus.  sed ut deos esse natura opinamur, qualesque sint, ratione cognoscimus, sic permanere animos arbitramur consensu nationum omnium, qua in sede maneant qualesque sint, ratione discendum est. cuius ignoratio finxit inferos easque formidines, quas tu contemnere non sine causa uidebare. in terram enim cadentibus corporibus isque humo tectis, e quo dictum est humari, sub terra censebant reliquam uitam agi mortuorum; quam eorum opinionem magni errores consecuti sunt, quos auxerunt poëtae. frequens enim consessus theatri, in quo sunt mulierculae et pueri, mouetur audiens tam grande carmen: 'Ádsum atque aduenio Ácherunte uíx uia alta atque árdua pér speluncas sáxis structas ásperis pendéntibus máxumis, ubi rígida constat crássa caligo ínferum,' tantumque ualuit error—qui mihi quidem iam sublatus uidetur—, ut, corpora cremata cum scirent, tamen ea fieri apud inferos fingerent, quae sine corporibus nec fieri possent nec intellegi. animos enim per se ipsos uiuentis non poterant mente complecti, formam aliquam figuramque quaerebant. inde homeri tota νέκυια, inde ea quae meus amicus appius νεκυομαντεῖα faciebat, inde in uicinia nostra auerni lacus,  únde animae excitántur obscura úmbra opertae,  imágines mórtuorum, alto óstio acherúntis, salso sánguine. has tamen imagines loqui uolunt, quod fieri nec sine lingua nec sine palato nec sine faucium laterum pulmonum ui et figura potest. nihil enim animo uidere poterant, ad oculos omnia referebant. 