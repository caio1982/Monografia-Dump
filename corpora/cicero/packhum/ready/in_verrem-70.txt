atque ut aliquando de rebus ab isto cognitis iudicatisque et de iudiciis datis dicere desistamus, et, quoniam facta istius in his generibus infinita sunt, nos modum aliquem et finem orationi nostrae criminibusque faciamus, pauca ex aliis generibus sumemus. audistis ob ius dicendum q. uarium dicere procuratores suos isti centum triginta milia nummum dedisse, meministis q. uari testimonium, remque hanc totam c. sacerdotis, hominis ornatissimi, testimonio comprobari, scitis cn. sertium, m. modium, equites romanos, sescentos praeterea ciuis romanos multosque siculos dixisse se isti pecuniam ob ius dicendum dedisse. de quo crimine quid ego disputem, cum id totum positum sit in testibus? quid porro argumenter, qua de re dubitare nemo possit? an hoc dubitabit quisquam omnium, quin is uenalem in sicilia iuris dictionem habuerit qui romae totum edictum atque omnia decreta uendiderit? et quin is ab siculis ob decreta interponenda pecunias ceperit, qui m. octauium ligurem pecuniam ob ius dicendum poposcerit? quod enim iste praeterea genus pecuniae cogendae praeteriit? quod non ab omnibus aliis praeteritum excogitauit? ecqua res apud ciuitates siculas expetitur, in qua aut honos aliquis sit aut potestas aut procuratio, quin eam rem tu ad tuum quaestum nundinationemque hominum traduxeris? dicta sunt priore actione et priuatim et publice testimonia; legati centuripini, halaesini, catinenses, panhormitanique dixerunt, multarum praeterea ciuitatum, iam uero priuatim plurimi. quorum ex testimoniis cognoscere potuistis tota sicilia per triennium  neminem ulla in ciuitate senatorem factum esse gratiis, neminem, ut leges eorum sunt, suffragiis, neminem nisi istius imperio aut litteris; atque in his omnibus senatoribus cooptandis non modo suffragia nulla fuisse, sed ne genera quidem spectata esse ex quibus in eum ordinem cooptari liceret, neque census neque aetates neque cetera siculorum iura ualuisse; quicumque senator uoluerit fieri, quamuis puer, quamuis indignus, quamuis ex eo loco ex quo non liceret, si is pretio apud istum [idoneus] uinceret, factum esse semper; non modo siculorum nihil in hac re ualuisse leges, sed ne ab senatu quidem populoque romano datas. quas enim leges sociis amicisque dat is qui habet imperium a populo romano, auctoritatem legum dandarum ab senatu, eae debent et populi romani et senatus existimari. 