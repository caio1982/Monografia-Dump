quid si iis uerbis scripta est ista proscriptio ut se ipsa dissoluat? est enim:  quod m. tullius falsum senatus consultum rettulerit . si igitur rettulit falsum senatus consultum, tum est rogatio: si non rettulit, nulla est. satisne  tibi uidetur a senatu iudicatum me non modo non ementitum esse auctoritatem eius ordinis, sed etiam unum post urbem conditam diligentissime senatui paruisse? quot modis doceo legem istam, quam uocas, non esse legem? quid? si etiam pluribus de rebus uno sortitore tulisti, tamenne arbitraris id quod m. drusus in legibus suis plerisque, perbonus ille uir, m. scauro et l. crasso consiliariis non obtinuerit, id te posse, omnium facinorum et stuprorum hominem, decumis et clodiis auctoribus obtinere? tulisti de me ne reciperer, non ut exirem, quem tu ipse non poteras dicere non licere esse romae. quid enim diceres? damnatum? certe non. expulsum? qui licuit? sed tamen ne id quidem est scriptum, ut exirem; poena est, qui receperit, quam omnes neglexerunt; eiectio nusquam est. uerum sit: quid? operum publicorum exactio, quid? nominis inscriptio tibi num aliud uidetur esse ac meorum bonorum direptio? praeterquam quod ne id quidem per legem liciniam, ut ipse tibi curationem ferres, facere potuisti. quid? hoc ipsum quod nunc apud pontifices agis, te meam domum consecrasse, te monumentum fecisse in meis aedibus, te signum dedicasse, eaque te ex una rogatiuncula fecisse, unum et idem uidetur esse atque id quod de me ipso nominatim tulisti? tam hercule est unum quam quod idem tu lege una tulisti, ut cyprius rex, cuius maiores huic populo socii atque amici semper fuerunt, cum bonis omnibus sub praeconem subiceretur et exsules byzantium reducerentur. 'eidem,' inquit, 'utraque de re negotium dedi.' quid? si eidem negotium dedisset ut in asia cistophorum flagitaret, inde iret in hispaniam, cum romam decessisset, consulatum ei petere liceret, cum  factus esset, prouinciam syriam obtineret,â€”quoniam de uno homine scriberet, una res esset? quod si iam populus romanus de ista re consultus esset et non omnia per seruos latronesque gessisses, nonne fieri poterat ut populo de cyprio rege placeret, de exsulibus byzantiis displiceret? quae est, quaeso, alia uis, quae sententia caeciliae legis et didiae nisi haec, ne populo necesse sit in coniunctis rebus compluribus aut id quod nolit accipere aut id quod uelit repudiare? 