hic nolite exspectare dum ego haec crimina agam ostiatim, ab aeschylo tyndaritano istum pateram abstulisse, a thrasone item tyndaritano patellam, a nymphodoro agrigentino turibulum. cum testis ex sicilia dabo, quem uolet ille eligat quem ego interrogem de patellis, pateris, turibulis: non modo oppidum nullum, sed ne domus quidem ulla paulo locupletior expers huius iniuriae reperietur. qui cum in conuiuium uenisset, si quicquam caelati aspexerat, manus abstinere, iudices, non poterat. cn. pompeius est, philo qui fuit, tyndaritanus. is cenam isti dabat apud uillam in tyndaritano. fecit quod siculi non audebant; ille, ciuis romanus quod erat, impunius id se facturum putauit; adposuit patellam in qua sigilla erant egregia. iste continuo ut uidit, non dubitauit illud insigne penatium hospitaliumque deorum ex hospitali mensa tollere, sed tamen, quod ante de istius abstinentia dixeram, sigillis auulsis reliquum argentum sine ulla auaritia reddidit. quid? eupolemo calactino, homini nobili, lucullorum hospiti ac perfamiliari, qui nunc apud exercitum cum l. lucullo est, non idem fecit? cenabat apud eum; argentum ille ceterum purum adposuerat, ne purus ipse relinqueretur, duo pocula non magna, uerum tamen cum emblemate. hic tamquam festiuum acroama, ne sine corollario de conuiuio discederet, ibidem conuiuis spectantibus emblemata euellenda curauit.  neque ego nunc istius facta omnia enumerare conor, neque opus est nec fieri ullo modo potest: tantum unius  cuiusque de uaria improbitate generis indicia apud uos et exempla profero. neque enim ita se gessit in his rebus tamquam rationem aliquando esset redditurus, sed prorsus ita quasi aut reus numquam esset futurus, aut, quo plura abstulisset, eo minore periculo in iudicium uenturus esset; qui haec quae dico iam non occulte, non per amicos atque interpretes, sed palam de loco superiore ageret pro imperio et potestate. 