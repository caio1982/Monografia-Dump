an tibi unius anni aut bienni ratio fuit habenda, salus prouinciae, commoda rei frumentariae, ratio rei publicae in posteritatem fuit neglegenda? cum rem ita constitutam accepisses ut et populo romano satis frumenti ex sicilia suppeditaretur et aratoribus tamen arare atque agros colere expediret, quid effecisti, quid adsecutus es? ut populo romano nescio quid te praetore ad decumas accederet, deserendas arationes relinquendasque curasti. successit tibi l. metellus. tu innocentior quam metellus? tu laudis et honoris cupidior? tibi enim consulatus quaerebatur, metello paternus honos et auitus neglegebatur. multo minoris uendidit non modo quam tu, sed etiam quam qui ante te uendiderunt. quaero, si ipse excogitare non potuerat quem ad modum quam plurimo uenderet, ne tua quidem recentia proximi praetoris uestigia persequi poterat, ut tuis praeclaris abs te principe inuentis et excogitatis edictis atque institutis uteretur? ille uero tum se minime metellum fore putauit si te ulla in re imitatus esset; qui ab urbe roma, quod nemo umquam post hominum memoriam fecit, cum sibi in prouinciam proficiscendum putaret, litteras  ad siciliae ciuitates miserit, per quas hortatur et rogat ut arent, ut serant. in beneficio praetor hoc petit aliquanto ante aduentum suum et simul ostendit se lege hieronica uenditurum, hoc est in omni ratione decumarum nihil istius simile facturum. atque haec non cupiditate aliqua scribit inductus ut in alienam prouinciam mittat litteras ante tempus, sed consilio, ne, si tempus sationis praeterisset, granum ex prouincia sicilia nullum haberemus. cognoscite metelli litteras. recita.  epistula l. metelli.   hae litterae, iudices, l. metelli, quas audistis, hoc quantum est ex sicilia frumenti hornotini exarauerunt: glebam commosset in agro decumano siciliae nemo, si metellus hanc epistulam non misisset. quid? metello diuinitus hoc uenit in mentem an ab siculis, qui romam frequentissimi conuenerant, negotiatoribusque siciliae doctus est? quorum quanti conuentus ad marcellos, antiquissimos siciliae patronos, quanti ad cn. pompeium tum consulem designatum, ceterosque illius prouinciae necessarios fieri soliti sint, quis ignorat? quod quidem, iudices, nullo umquam de homine factum est, ut absens accusaretur ab iis palam quorum in bona liberosque summum imperium potestatemque haberet. tanta uis erat iniuriarum ut homines quiduis perpeti quam non de istius improbitate deplorare et conqueri mallent. quas litteras cum ad omnis ciuitates prope suppliciter misisset metellus, tamen antiquum modum sationis nulla ex parte adsequi potuit; diffugerant enim permulti, id quod ostendam, nec solum arationes sed etiam sedes suas patrias istius iniuriis exagitati reliquerant.  