'pontifex,' inquit, 'adfuit.' non te pudet, cum apud pontifices res agatur, pontificem dicere et non conlegium pontificum adfuisse, praesertim cum tribunus plebis uel denuntiare potueris uel etiam cogere? esto, conlegium non adhibuisti: quid? de conlegio quis tandem adfuit? opus erat enim auctoritate, quae est in his omnibus, sed tamen auget et aetas et honos dignitatem; opus erat etiam scientia, quam si omnes consecuti sunt, tamen certe peritiores uetustas facit. quis ergo adfuit? 'frater,' inquit, 'uxoris meae.' si auctoritatem quaerimus, etsi id est aetatis ut nondum consecutus sit, tamen, quanta est in adulescente auctoritas, ea propter tantam coniunctionem adfinitatis minor est putanda; sin autem scientia est quaesita, quis erat minus peritus quam is qui paucis illis diebus in conlegium uenerat? qui etiam tibi erat magis obstrictus beneficio recenti, cum se fratrem uxoris tuae fratri tuo germano antelatum uidebat. etsi in eo prouidisti ne frater te accusare possit. hanc tu igitur dedicationem appellas, ad quam non conlegium, non honoribus populi romani ornatum pontificem, non denique adulescentem quemquam†, cum haberes in conlegio familiarissimos, adhibere potuisti? adfuit is, si modo adfuit, quem tu  impulisti, soror rogauit, mater coegit. uidete igitur, pontifices, quid statuatis in mea causa de omnium fortunis: uerbone pontificis putetis, si is postem tenuerit et aliquid dixerit, domum unius cuiusque consecrari posse, an istae dedicationes et templorum et delubrorum religiones ad honorem deorum immortalium sine ulla ciuium calamitate a maioribus nostris constitutae sint. est inuentus tribunus plebis qui, consularibus copiis instructus, omni impetu furoris in eum ciuem inruerit quem perculsum ipsa res publica suis manibus extolleret. quid? si qui similis istius —neque enim iam deerunt qui imitari uelint—aliquem mei dissimilem, cui res publica non tantum debeat, per uim adflixerit, domum eius per pontificem dedicauerit, id uos ista auctoritate constituetis ratum esse oportere? dicitis: 'quem reperiet pontificem?' quid? pontifex et tribunus plebis idem esse non potest? m. drusus, ille clarissimus uir, tribunus plebis, pontifex fuit. ergo si is q. caepionis, inimici sui, postem aedium tenuisset et pauca uerba fecisset, aedes caepionis essent dedicatae? nihil loquor de pontificio iure, nihil de ipsius uerbis dedicationis, nihil de religione, caerimoniis; non dissimulo me nescire ea quae, etiam si scirem, dissimularem, ne aliis molestus, uobis etiam curiosus uiderer; etsi effluunt multa ex uestra disciplina quae etiam ad nostras auris saepe permanant. postem teneri in dedicatione oportere uideor audisse templi; ibi enim postis est ubi templi aditus et ualuae. ambulationis postis nemo umquam tenuit in dedicando; simulacrum autem aut aram si dedicasti, sine religione loco moueri potest. sed iam hoc dicere tibi non licebit, quoniam pontificem postem tenuisse dixisti.  