febr .   55(?) <m. cicero s. d. p. lentulo pro cos.> de omnibus rebus quae ad te pertinent, quid actum, quid constitutum sit, quid pompeius susceperit, optime ex m. plaetorio cognosces, qui non solum interfuit iis rebus sed etiam praefuit neque ullum officium erga te hominis amantissimi, prudentissimi, diligentissimi praetermisit. ex  eodem de toto statu rerum communium cognosces; quae quales sint, non facile est scribere. sunt quidem certe in amicorum nostrorum potestate, atque ita ut nullam mutationem umquam hac hominum aetate habitura res esse uideatur.  ego quidem, ut debeo et ut tute mihi praecepisti et ut me pietas utilitasque cogit, me ad eius rationes adiungo quem tu in meis rationibus tibi esse adiungendum putasti. sed te non praeterit quam sit difficile sensum in re publica, praesertim rectum et confirmatum, deponere. uerum tamen ipse me conformo ad eius uoluntatem a quo honeste dissentire non possum, neque id facio, ut forsitan quibusdam uidear, simulatione; tantum enim animi inductio et mehercule amor erga pompeium apud me ualet ut, quae illi utilia sunt et quae ille uult, ea mihi omnia iam et recta et uera uideantur; neque, ut ego arbitror, errarent ne aduersarii quidem eius si, cum pares esse non possent, pugnare desisterent.  me quidem etiam illa res consolatur quod ego is sum cui uel maxime concedant omnes ut uel ea defendam quae pompeius uelit uel taceam uel etiam, id quod mihi maxime libet, ad nostra m<e> studia referam litterarum; quod profecto faciam, si mihi per eiusdem amicitiam licebit. quae enim proposita fuerant nobis cum et honoribus amplissimis et laboribus maximis perfuncti essemus, dignitas in sententiis dicendis, libertas in re publica capessenda, ea sublata tota sunt, nec mihi magis quam omnibus. nam aut adsentiendum est nulla cum grauitate paucis aut frustra dissentiendum.  haec ego ad te ob eam causam maxime scribo ut iam de tua quoque ratione meditere. commutata tota ratio est  senatus, iudiciorum, rei totius publicae. otium nobis exoptandum est, quod ii qui potiuntur rerum praestaturi uidentur, si quidam homines patientius eorum potentiam ferre potuerint. dignitatem quidem illam consularem fortis et constantis senatoris nihil est quod cogitemus; amissa culpa est eorum qui a senatu et ordinem coniunctissimum et hominem clarissimum abalienarunt.  sed ut ad ea quae coniunctiora rebus tuis sunt reuertar, pompeium tibi ualde amicum esse cognoui. eo tu consule, quantum ego perspicio, omnia quae uoles obtinebis. quibus in rebus me sibi ille adfixum habebit, neque a me ulla res quae ad te pertineat neglegetur; neque enim uerebor ne sim ei molestus, cui iucundum erit etiam propter se ipsum cum me esse gratum uidebit.  tu uelim tibi ita persuadeas, nullam rem esse minimam quae ad te pertineat quae mihi non carior sit quam meae res omnes; idque cum sentiam, sedulitate mihime<t> ipse satis facere non possim, re quidem ipsa ideo mihi non satis facio quod nullam partem tuorum meritorum non modo referenda sed ne cogitanda quidem gratia consequi possum.  rem te ualde bene gessisse rumor erat. exspectabantur litterae tuae, de quibus eramus iam cum pompeio locuti. quae si erunt adlatae, nostrum studium exstabit in conueniendis magistratibus et senatoribus; ceteraque quae ad te pertinebunt cum etiam plus contenderimus quam possumus, minus tamen faciemus quam debemus. 