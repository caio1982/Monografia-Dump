dec .   46  romae cicero caecinae cum esset mecum largus, homo tui studiosus, locutus kalendas ianuarias tibi praefinitas esse, quod omnibus rebus perspexeram quae balbus et oppius absente caesare egissent ea solere illi rata esse, egi uehementer cum iis ut hoc mihi darent, tibi in sicilia, quoad uellemus, esse uti liceret. qui  mihi consuessent aut libenter polliceri, si quid esset eius modi quod eorum animos non offenderet, aut etiam negare et adferre rationem cur negarent, huic meae rogationi, <uel efflagitationi> potius, non continuo responderunt. eodem die tamen ad me reuerterunt, mihi hoc dederunt ut esses in sicilia quoad uelles; se praestaturos nihil ex eo te offensionis habiturum.  quoniam quid tibi permittatur cognosti, quid mihi placeat puto te scire oportere. actis his rebus litterae a te mihi redditae sunt quibus a me consilium petis quid sim tibi auctor, in siciliane subsidas an ut ad reliquias asiaticae negotiationis proficiscare. haec tua deliberatio non mihi conuenire uisa est cum oratione largi. ille enim mecum, quasi tibi non liceret in sicilia diutius commorari, ita locutus erat; tu autem, quasi concessum sit, ita deliberas. sed ego, siue hoc siue illud est, in sicilia censeo commorandum. propinquitas locorum uel ad impetrandum adiuuat crebris litteris et nuntiis uel ad reditus celeritatem re aut impetrata, quod spero, aut aliqua ratione confecta. quam ob rem censeo magno opere commorandum.  t. furfano postumo, familiari meo, legatisque eius, item meis familiaribus, diligentissime te commendabo cum uenerint. erant enim omnes mutinae. uiri sunt optimi et tui similium studiosi et mei necessarii. quae mihi uenient in mentem quae ad te pertinere arbitrabor ea mea sponte faciam; si quid ignorabo, de eo admonitus omnium studia uincam. ego, etsi coram de te cum furfano ita loquar ut tibi litteris meis ad eum nihil opus sit, tamen, quoniam tuis placuit te habere meas litteras quas ei redderes, morem iis gessi. earum litterarum exemplum infra scriptum est. 