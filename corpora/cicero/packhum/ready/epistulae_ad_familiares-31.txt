febr .  uel mart .   51  ad urbem m. cicero pro cos. s. d. appio pulchro imp. cum et contra uoluntatem meam et praeter opinionem accidisset ut mihi cum imperio in prouinciam proficisci necesse esset, in multis et uariis molestiis cogitationibusque meis haec una consolatio occurrebat, quod neque tibi amicior quam ego sum quisquam posset succedere neque ego ab ullo prouinciam accipere qui mallet eam quam maxime mihi aptam explicatamque tradere. quod si tu quoque eandem de mea uoluntate erga te spem habes, ea te profecto numquam fallet. a te maximo opere pro nostra summa coniunctione tuaque singulari humanitate etiam atque etiam  quaeso et peto ut quibuscumque rebus poteris (poteris autem pluribus) prospicias et consulas rationibus meis. uides ex senatus consulto prouinciam esse habendam. si eam, quod eius facere potueris, quam expeditissimam mihi tradideris, facilior erit mihi quasi decursus mei temporis. quid in eo genere efficere possis, tui consili est; ego te quod tibi ueniet in mentem mea interesse ualde rogo.  pluribus uerbis ad te scriberem si aut tua humanitas longiorem orationem exspectaret aut id fieri nostra amicitia pateretur aut res uerba desideraret ac non pro se ipsa loqueretur. hoc uelim tibi persuadeas, si rationibus meis prouisum a te esse intellexero, magnam te ex eo et perpetuam uoluptatem esse capturum.