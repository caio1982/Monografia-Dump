uiii kal .  sext .   44  uibone <cicero attico sal.> ego adhuc (perueni enim uibonem ad siccam) magis commode quam strenue nauigaui; remis enim magnam partem, prodromi nulli. illud satis opportune, duo sinus fuerunt quos tramitti oporteret, paestanus et uibonensis, utrumque pedibus aequis tramisimus. ueni igitur ad siccam octauo die e pompeiano, cum unum diem ueliae constitissem; ubi quidem fui sane libenter apud talnam nostrum nec potui accipi, illo absente praesertim, liberalius.  uiiii  kal. igitur ad siccam. ibi tamquam domi meae scilicet. itaque obduxi posterum diem. sed putabam, cum regium uenissem, fore ut illic 'δολιχὸν πλόον ὁρμαίνοντες' cogitaremus corbitane patras an actuariolis ad leucopetram tarentinorum atque inde corcyram; et, si oneraria, statimne freto an syracusis. hac super re scribam ad te regio.  <sed> mehercule, mi attice, saepe mecum, 'ἡ δεῦρ’ ὁδός σοι τί δύναται;' cur ego tecum non sum? cur ocellos italiae, uillulas meas, non uideo? sed id <satis> superque, tecum me non esse. quid fugientem? periculumne? at id nunc quidem, nisi fallor, nullum est; ad ipsum enim reuocat me auctoritas tua.  scribis enim in caelum ferri profectionem meam, sed ita si ante kal. ian. redeam; quod quidem certe enitar. malo enim uel cum timore domi esse quam sine timore athenis tuis. sed tamen perspice quo ista uergant mihique aut scribe aut, quod multo malim, adfer ipse. haec hactenus.  illud uelim in bonam partem accipias me agere tecum quod tibi maiori curae sciam esse quam ipsi mihi. nomina mea, per deos, expedi, exsolue. bella reliqua reliqui; sed opus est diligentia coheredibus pro cluuiano kal. sext. persolutum ut sit. cum publilio quo modo agendum sit uidebis. non debet urgere, quoniam iure non utimur. sed tamen ei quoque satis fieri plane uolo. terentiae uero quid ego dicam? etiam ante diem, si potes. quin si, ut spero, celeriter in epirum, hoc quod satis dato debeo peto a te ut ante prouideas planeque expedias et solutum relinquas. sed de his satis, metuoque ne tu nimium putes.  nunc neglegentiam meam cognosce. de gloria librum ad te misi, et in eo prohoemium id quod est in academico tertio. id euenit ob eam rem quod habeo uolumen prohoemiorum. ex eo eligere soleo cum aliquod σύγγραμμα institui. itaque iam in tusculano, qui non meminissem me abusum isto prohoemio, conieci id in eum librum quem tibi misi. cum autem in naui legerem academicos, agnoui erratum meum. itaque statim nouum prohoemium exaraui et tibi misi. tu illud desecabis, hoc adglutinabis. piliae salutem dices et atticae, deliciis atque amoribus meis. 