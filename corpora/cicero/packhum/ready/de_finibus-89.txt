sin dicit obscurari quaedam nec apparere, quia ualde parua sint, nos quoque concedimus; quod dicit epicurus etiam de uoluptate, quae minimae sint uoluptates, eas obscurari saepe et obrui. sed non sunt in eo genere tantae commoditates corporis tamque productae temporibus tamque multae. itaque in quibus propter eorum exiguitatem obscuratio consequitur, saepe accidit, ut nihil interesse nostra fateamur, sint illa necne sint, ut in sole, quod a te dicebatur, lucernam adhibere nihil interest aut teruncium adicere croesi pecuniae. quibus autem in rebus tanta obscuratio non fit, fieri tamen potest, ut id ipsum, quod interest, non sit magnum. ut ei, qui iucunde uixerit annos decem, si aeque uita iucunda menstrua addatur, quia momentum aliquod habeat ad iucundum accessio, bonum sit; si  autem id non concedatur, non continuo uita beata tollitur. bona autem corporis huic sunt, quod posterius posui, similiora. habent enim accessionem dignam, in qua elaboretur, ut mihi in hoc stoici iocari uideantur interdum, cum ita dicant, si ad illam uitam, quae cum uirtute degatur, ampulla aut strigilis accedat, sumpturum sapientem eam uitam potius, quo haec adiecta sint, nec beatiorem tamen ob eam causam fore. hoc simile tandem est? non risu potius quam oratione eiciendum? ampulla enim sit necne sit, quis non iure optimo irrideatur, si laboret? at uero prauitate membrorum et cruciatu dolorum si quis quem leuet, magnam ineat gratiam, nec si ille sapiens ad tortoris eculeum a tyranno ire cogatur, similem habeat uultum et si ampullam perdidisset, sed ut magnum et difficile certamen iniens, cum sibi cum capitali aduersario, dolore, depugnandum uideret, excitaret omnes rationes fortitudinis ac patientiae, quarum praesidio iniret illud difficile, ut dixi, magnumque proelium. deinde non quaerimus, quid obscuretur aut intereat, quia sit admodum paruum, sed quid tale sit, ut expleat summam. una uoluptas e multis obscuratur in illa uita uoluptaria, sed tamen ea, quamuis parua sit, pars est eius uitae, quae posita est in uoluptate. nummus in croesi diuitiis obscuratur, pars est tamen diuitiarum. quare obscurentur etiam haec, quae secundum naturam esse dicimus, in uita beata; sint modo partes uitae beatae. 