ne tu, eruci, accusator esses ridiculus, si illis temporibus natus esses cum ab aratro arcessebantur qui consules fierent. etenim qui praeesse agro colendo flagitium putes, profecto illum atilium quem sua manu spargentem semen qui missi erant conuenerunt hominem turpissimum atque inhonestissimum iudicares. at hercule maiores nostri longe aliter et de illo et de ceteris talibus uiris existimabant itaque ex minima tenuissimaque re publica maximam et florentissimam nobis reliquerunt. suos enim agros studiose colebant, non alienos cupide appetebant; quibus rebus et agris et urbibus et nationibus rem publicam atque hoc imperium et populi romani nomen auxerunt. neque ego haec eo profero quo conferenda sint cum hisce de quibus nunc quaerimus, sed ut illud intellegatur, cum apud maiores nostros summi uiri clarissimique homines qui omni tempore ad gubernacula rei publicae sedere debebant tamen in agris quoque colendis aliquantum operae temporisque consumpserint, ignosci oportere ei homini qui se fateatur esse rusticum, cum ruri adsiduus semper uixerit, cum praesertim nihil esset quod aut patri gratius aut sibi iucundius aut re uera honestius facere posset.   odium igitur acerrimum patris in filium ex hoc, opinor, ostenditur, eruci, quod hunc ruri esse patiebatur. numquid est aliud? 'immo uero' inquit 'est; nam istum exheredare in animo habebat.' audio; nunc dicis aliquid quod ad rem pertineat; nam illa, opinor, tu quoque concedis leuia esse atque inepta: 'conuiuia cum patre non inibat.' quippe, qui ne in oppidum quidem nisi perraro ueniret. 'domum suam istum non fere quisquam uocabat.' nec mirum, qui neque in urbe uiueret neque reuocaturus esset. uerum haec tu quoque intellegis esse nugatoria; illud quod coepimus uideamus, quo certius argumentum odi reperiri nullo modo potest. 'exheredare pater filium cogitabat.' mitto quaerere qua de causa; quaero qui scias; tametsi te dicere atque enumerare causas omnis oportebat, et id erat certi accusatoris officium qui tanti sceleris argueret explicare omnia uitia ac peccata fili quibus incensus parens potuerit animum inducere ut naturam ipsam uinceret, ut amorem illum penitus insitum eiceret ex animo, ut denique patrem esse sese obliuisceretur; quae sine magnis huiusce peccatis accidere potuisse non arbitror. uerum concedo tibi ut ea praetereas quae, cum taces, nulla esse concedis; illud quidem, uoluisse exheredare, certe tu planum facere debes. quid ergo adfers qua re id factum putemus? uere nihil potes dicere; finge aliquid saltem commode ut ne plane uidearis id facere quod aperte facis, huius miseri fortunis et horum uirorum talium dignitati inludere. exheredare filium uoluit. quam ob causam? 'nescio.' exheredauitne? 'non.' quis prohibuit? 'cogitabat.' cogitabat? cui dixit? 'nemini.' quid est aliud iudicio ac legibus ac maiestate uestra abuti ad quaestum atque ad libidinem nisi hoc modo accusare atque id obicere quod planum facere non modo  non possis uerum ne coneris quidem? nemo nostrum est, eruci, quin sciat tibi inimicitias cum sex. roscio nullas esse; uident omnes qua de causa huic inimicus uenias; sciunt huiusce pecunia te adductum esse. quid ergo est? ita tamen quaestus te cupidum esse oportebat ut horum existimationem et legem remmiam putares aliquid ualere oportere. 