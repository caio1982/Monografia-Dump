iam uero, iudices, si siculorum fortunas neglegitis, si quem ad modum socii populi romani a magistratibus nostris tractentur non laboratis, at uos communem populi romani causam suscipite atque defendite. eiectos aratores esse dico, agros uectigalis uexatos atque exinanitos a uerre, populatam uastatamque prouinciam: haec omnia doceo litteris ciuitatum, ostendo testimoniis et publicis honestissimarum ciuitatum et priuatis primariorum uirorum. quid uultis amplius? num exspectatis dum l. metellus, is qui multos in istum testis imperio et potestate deterruit, idem absens de istius scelere, improbitate, audacia testimonium dicat? non opinor. at is optime qui successit isti potuit cognoscere. ita est; uerum amicitia impeditur. at debet uos certiores facere quo pacto se habeat prouincia. debet; uerum tamen non cogitur. num quis in uerrem l. metelli testimonium requirit? nemo. num quis postulat? non opinor. quid? si testimonio l. metelli ac litteris haec omnia uera esse docebo, quid dicetis? utrum metellum falsum scribere an amicum laedendi esse cupidum, an praetorem quem ad modum prouincia adflicta sit nescire? recita litteras l. metelli, quas ad cn. pompeium et m. crassum consules, quas ad m. mummium praetorem, quas ad quaestores urbanos misit.  epistula l. metelli. decumas frumenti lege hieronica uendidi.  cum scribit se lege hieronica uendidisse, quid scribit? ita se uendidisse ut omnis praeter uerrem. cum scribit se lege hieronica uendidisse, quid scribit? se per istum erepta siculis maiorum nostrorum beneficia, ius ipsorum, condicionem societatis, amicitiae, foederum reddidisse. dicit quanti cuiusque agri decumas uendiderit; deinde quid  scribit? recita de epistula reliqua.  summa ui data est a me opera ut quam plurimo decumas uenderem.  cur igitur, metelle, non ita magno uendidisti? quia desertas arationes, inanis agros, prouinciam miseram perditamque offendisti. quid? id ipsum quod satum est qua ratione quisquam qui sereret inuentus est? recita. litteras ait se misisse et confirmasse, suam se interposuisse auctoritatem; tantum modo aratoribus metellus obsides non dedit se in nulla re uerri similem futurum. at quid est tandem in quo se elaborasse dicit? recita.  ut aratores, qui reliqui erant, quam plurimum sererent.  qui reliqui? quid hoc est 'reliqui'? quo ex bello, qua ex uastitate? quaenam in sicilia tanta clades aut quod bellum tam diuturnum, tam calamitosum te praetore uersatum est ut is qui tibi successerit 'reliquos' aratores collegisse et recreasse uideatur? 