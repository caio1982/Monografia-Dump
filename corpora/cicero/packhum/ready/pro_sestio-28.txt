huic grauitati hominis uidebat ille gladiator se, si moribus ageret, parem esse non posse; ad ferrum, faces, ad cotidianam caedem, incendia, rapinas se cum exercitu suo contulit; domum oppugnare, itineribus occurrere, ui lacessere et terrere coepit. non mouit hominem summa grauitate summaque constantia; sed quamquam dolor animi, innata libertas, prompta excellensque uirtus fortissimum uirum hortabatur ui uim, oblatam praesertim saepius, ut frangeret et refutaret, tanta moderatio fuit hominis, tantum consilium, ut contineret dolorem neque eadem se re ulcisceretur qua esset lacessitus, sed illum tot iam in funeribus rei publicae exsultantem ac tripudiantem legum, si posset, laqueis constringeret. descendit ad accusandum. quis umquam tam proprie rei publicae causa, nullis inimicitiis, nullis praemiis,  nulla hominum postulatione aut etiam opinione id eum umquam esse facturum? fracti erant animi hominis; hoc enim accusante pristini illius sui iudici turpitudinem desperabat. ecce tibi consul, praetor, tribunus plebis noua noui generis edicta proponunt; 'ne reus adsit, ne citetur, ne quaeratur, ne mentionem omnino cuiquam iudicum aut iudiciorum facere liceat!' quid ageret uir ad uirtutem, dignitatem, gloriam natus ui sceleratorum hominum conroborata, legibus iudiciisque sublatis? ceruices tribunus plebis priuato, praestantissimus uir profligatissimo homini daret? an causam susceptam adfligeret? an se domi contineret? et uinci turpe putauit et deterreri <et clam eripi: id egit> ut, quoniam sibi in illum legibus uti non liceret, illius uim neque in suo neque in rei publicae periculo pertimesceret.  quo modo igitur hoc in genere praesidi comparati accusas sestium, cum idem laudes milonem? an qui sua tecta defendit, qui ab aris focis ferrum flammamque depellit, qui sibi licere uult tuto esse in foro, in templo, in curia, iure praesidium comparat: qui uulneribus, quae cernit cotidie toto corpore, monetur ut aliquo praesidio caput et ceruices et iugulum ac latera tutetur, hunc de ui accusandum putas? quis enim nostrum, iudices, ignorat ita naturam rerum tulisse ut quodam tempore homines nondum neque naturali neque ciuili iure descripto fusi per agros ac dispersi uagarentur, tantumque haberent quantum manu ac uiribus per caedem ac uulnera aut eripere aut retinere potuissent? qui igitur primi uirtute et consilio praestanti exstiterunt, ii per specto genere humanae docilitatis atque ingeni dissupatos unum in locum congregarunt eosque ex feritate illa ad iustitiam atque ad mansuetudinem transduxerunt. tum res ad communem utilitatem, quas publicas appellamus, tum conuenticula hominum, quae postea ciuitates nominatae sunt, tum domicilia coniuncta, quas urbis dicimus, inuento et diuino iure et humano moenibus saepserunt. atque inter hanc uitam perpolitam humanitate et illam immanem nihil tam interest quam ius atque uis. horum utro uti nolumus, altero est utendum. uim uolumus exstingui, ius ualeat necesse est, id est iudicia, quibus omne ius continetur; iudicia displicent aut nulla sunt, uis dominetur necesse est. hoc uident omnes: milo et uidit et fecit, ut ius experiretur, uim depelleret. altero uti uoluit, ut uirtus audaciam uinceret; altero usus necessario est, ne uirtus ab audacia uinceretur. eademque ratio fuit sesti, si minus in accusando—neque enim per omnis fuit idem fieri necesse—at certe in necessitate defendendae salutis suae praesidioque contra uim et manum comparando. 