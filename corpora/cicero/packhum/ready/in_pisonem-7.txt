quid ego illorum dierum epulas, quid laetitiam et gratulationem tuam, quid cum tuis sordidissimis gregibus intemperantissimas perpotationes praedicem? quis te illis diebus sobrium, quis agentem aliquid quod esset libero dignum, quis denique in publico uidit? cum conlegae tui domus cantu et cymbalis personaret, cumque ipse nudus in conuiuio  saltaret; in quo cum illum saltatorium uersaret orbem, ne tum quidem fortunae rotam pertimescebat. hic autem non tam concinnus helluo nec tam musicus iacebat in suorum graecorum foetore et caeno; quod quidem istius in illis rei publicae luctibus quasi aliquod lapitharum aut centaurorum conuiuium ferebatur; in quo nemo potest dicere utrum iste plus biberit an uomuerit an effuderit. tune etiam mentionem facies consulatus aut te fuisse romae consulem dicere audebis? quid? tu in lictoribus et in toga praetexta esse consulatum putas? quae ornamenta etiam in sex. clodio te consule esse uoluisti, his tu, clodiane canis, insignibus consulatum declarari putas? animo consulem esse oportet, consilio, fide, grauitate, uigilantia, cura, toto denique munere consulatus omni officio tuendo, maximeque, id quod uis nominis ipsa praescribit, rei publicae consulendo. an ego consulem esse putem qui senatum esse in re publica non putauit, et sine eo consilio consulem numerem, sine quo romae ne reges quidem esse potuerunt? etenim illa iam omitto. cum seruorum dilectus haberetur in foro, arma in templum castoris luce et palam comportarentur, id autem templum sublato aditu reuolsis gradibus a coniuratorum reliquiis atque a catilinae praeuaricatore quondam, tum ultore, armis teneretur, cum equites romani relegarentur, uiri boni lapidibus e foro pellerentur, senatui non solum iuuare rem publicam sed ne lugere quidem liceret, cum ciuis is quem hic ordo adsentiente italia cunctis que gentibus conseruatorem patriae iudicarat nullo iudicio, nulla lege, nullo more seruitio atque armis pelleretur, non dicam auxilio uestro, quod uere licet dicere, sed certe silentio: tum romae fuisse consules quisquam existimabit? qui latrones igitur, si quidem uos consules, qui praedones, qui hostes, qui proditores, qui tyranni nominabuntur? magnum nomen est, magna species, magna dignitas, magna maiestas consulis; non capiunt angustiae pectoris tui, non recipit leuitas ista, non egestas animi; non infirmitas ingeni sustinet, non insolentia rerum secundarum tantam personam, tam grauem, tam seueram. seplasia me hercule, ut dici audiebam, te ut primum aspexit, campanum consulem repudiauit. audierat decios magios et de taurea illo uibellio aliquid acceperat; in quibus si moderatio illa quae in nostris solet esse consulibus non fuit, at fuit pompa, fuit species, fuit incessus saltem seplasia dignus et capua. gabinium denique si uidissent duumuirum uestri illi unguentarii, citius agnouissent. erant illi compti capilli et madentes cincinnorum fimbriae et fluentes purpurissataeque buccae, dignae capua, sed illa uetere; nam haec quidem quae nunc est splendidissimorum hominum, fortissimorum uirorum, optimorum ciuium mihique amicissimorum multitudine redundat. quorum capuae te praetextatum nemo aspexit qui non gemeret desiderio mei, cuius consilio cum uniuersam rem publicam, tum illam ipsam urbem meminerant esse seruatam. me inaurata statua donarant, me patronum unum asciuerant, a me se habere uitam, fortunas, liberos arbitrabantur, me et praesentem contra latrocinium tuum suis decretis legatisque defenderant et absentem  principe cn. pompeio referente et de corpore rei publicae tuorum scelerum tela reuellente reuocarant. an tum eras consul cum in palatio mea domus ardebat non casu aliquo sed ignibus iniectis instigante te? ecquod in hac urbe maius umquam incendium fuit cui non consul subuenerit? at tu illo ipso tempore apud socrum tuam prope a meis aedibus, cuius domum ad meam domum exhauriendam patefeceras, sedebas non exstinctor sed auctor incendi et ardentis faces furiis clodianis paene ipse consul ministrabas. an uero reliquo tempore consulem te quisquam duxit, quisquam tibi paruit, quisquam in curiam uenienti adsurrexit, quisquam consulenti respondendum putauit? numerandus est ille annus denique in re publica, cum obmutuisset senatus, iudicia conticuissent, maererent boni, uis latrocini uestri tota urbe uolitaret neque ciuis unus ex ciuitate sed ipsa ciuitas tuo et gabini sceleri furorique cessisset? 