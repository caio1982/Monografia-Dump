haec ego et multa alia cogitans hoc uidebam, si causam publicam mea mors peremisset, neminem umquam fore qui auderet suscipere contra improbos ciuis salutem rei publicae; itaque non solum si ui interissem, sed etiam si morbo exstinctus essem, fore putabam ut exemplum rei publicae conseruandae mecum simul interiret. quis enim umquam me a senatu populoque romano tanto omnium bonorum studio  non restituto,—quod certe, si essem interfectus, accidere non potuisset,—ullam rei publicae partem cum sua minima inuidia auderet attingere? seruaui igitur rem publicam discessu meo, iudices: caedem a uobis liberisque uestris, uastitatem, incendia, rapinas meo dolore luctuque depuli, et unus rem publicam bis seruaui, semel gloria, iterum aerumna mea. neque enim in hoc me hominem esse infitiabor umquam, ut me optimo fratre, carissimis liberis, fidissima coniuge, uestro conspectu, patria, hoc honoris gradu sine dolore caruisse glorier; quod si fecissem, quod a me beneficium haberetis, cum pro uobis ea quae mihi essent uilia reliquissem? hoc meo quidem animo summi in patriam amoris mei signum esse debet certissimum, quod, cum abesse ab ea sine summo dolore non possem, hunc me perpeti quam illam labefactari ab improbis malui. memineram, iudices, diuinum illum uirum atque ex isdem quibus nos radicibus natum ad salutem huius imperi, c. marium, summa senectute, cum uim prope iustorum armorum profugisset, primo senile corpus paludibus occultasse demersum, deinde ad infimorum ac tenuissimorum hominum minturnensium misericordiam confugisse, inde nauigio perparuo, cum omnis portus terrasque fugeret, in oras africae desertissimas peruenisse. atque ille uitam suam, ne inultus esset, ad incertissimam spem et ad rei publicae <interitum> reseruauit: ego qui, quem ad modum multi in senatu me absente dixerunt, periculo rei publicae uiuebam, quique ob eam causam consularibus litteris de senatus sententia exteris nationibus commendabar, nonne, si meam uitam deseruissem, rem publicam  prodidissem? in qua quidem nunc me restituto uiuit mecum simul exemplum fidei publicae; quod si immortale retinetur, quis non intellegit immortalem hanc ciuitatem futuram? 