cum haec dixissem et paulum interquieuissem: quid igitur, inquit, est causae, brutus, si tanta uirtus in oratore galba fuit, cur ea nulla in orationibus eius appareat? quod mirari non possum in eis, qui nihil omnino scripti reliquerunt.  nec enim est eadem inquam, brute, causa non scribendi et non tam bene scribendi quam dixerint. nam  uidemus alios oratores inertia nihil scripsisse, ne domesticus etiam labor accederet ad forensem—pleraeque enim scribuntur orationes habitae iam, non ut habeantur —; alios non laborare ut meliores fiant—nulla enim res tantum ad dicendum proficit quantum scriptio: memoriam autem in posterum ingeni sui non desiderant, cum se putant satis magnam adeptos esse dicendi gloriam eamque etiam maiorem uisum iri, si in existimantium arbitrium sua scripta non uenerint—; alios, quod melius putent dicere se posse quam scribere, quod peringeniosis hominibus neque satis doctis plerumque contingit, ut ipsi galbae. quem fortasse uis non ingeni solum sed etiam animi et naturalis quidam dolor dicentem incendebat efficiebatque ut et incitata et grauis et uehemens esset oratio; dein cum otiosus stilum prehenderat motusque omnis animi tamquam uentus hominem defecerat, flaccescebat oratio. quod iis qui limatius dicendi consectantur genus accidere non solet, propterea quod prudentia numquam deficit oratorem, qua ille utens eodem modo possit et dicere et scribere; ardor animi non semper adest, isque cum consedit, omnis illa uis et quasi flamma oratoris exstinguitur. hanc igitur ob causam uidetur laeli mens spirare etiam in scriptis, galbae autem uis occidisse. 