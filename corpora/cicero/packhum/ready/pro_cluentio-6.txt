aceruatim reliqua iam, iudices, dicam ut ad ea quae propiora huiusce causae et adiunctiora sunt perueniam. uos, quaeso, memoria teneatis non mihi hoc esse propositum ut accusem oppianicum mortuum sed, cum hoc persuadere uobis uelim, iudicium ab hoc non esse corruptum, hoc uti initio ac fundamento defensionis, oppianicum, hominem sceleratissimum et nocentissimum, esse damnatum. qui uxori suae cluentiae, quae amita huius habiti fuit, cum ipse poculum dedisset, subito illa in media potione exclamauit se maximo cum dolore emori nec diutius uixit quam locuta est; nam in ipso sermone hoc et uociferatione mortua est. et ad hanc mortem repentinam uocemque morientis omnia praeterea quae solent esse indicia et uestigia ueneni in illius mortuae corpore fuerunt. eodemque ueneno c. oppianicum fratrem necauit. neque est hoc satis; tametsi in ipso fraterno parricidio nullum scelus praetermissum uidetur, tamen ut ad hoc nefarium facinus accederet aditum sibi aliis sceleribus ante muniuit. nam cum esset grauida auria, fratris uxor, et iam appropinquare partus putaretur, mulierem ueneno interfecit ut una illud quod erat ex fratre conceptum necaretur. post fratrem adgressus est; qui  sero iam exhausto illo poculo mortis, cum et de suo et de uxoris interitu clamaret testamentumque mutare cuperet, in ipsa significatione huius uoluntatis est mortuus. ita mulierem ne partu eius ab hereditate fraterna excluderetur necauit; fratris autem liberos prius uita priuauit quam illi hanc a natura lucem accipere potuerunt; ut omnes intellegerent nihil ei clausum, nihil sanctum esse posse a cuius audacia fratris liberos ne materni quidem corporis custodiae tegere potuissent. memoria teneo milesiam quandam mulierem, cum essem in asia, quod ab heredibus secundis accepta pecunia partum sibi ipsa medicamentis abegisset, rei capitalis esse damnatam; nec iniuria quae spem parentis, memoriam nominis, subsidium generis, heredem familiae, designatum rei publicae ciuem sustulisset. quanto est oppianicus in eadem iniuria maiore supplicio dignus! si quidem illa, cum suo corpori uim attulisset, se ipsa cruciauit, hic autem idem illud effecit per alieni corporis mortem atque cruciatum. ceteri non uidentur in singulis hominibus multa parricidia suscipere posse, oppianicus inuentus est qui in uno corpore pluris necaret. itaque cum hanc eius consuetudinem audaciamque cognosset auunculus illius adulescentis oppianici, cn. magius, isque, cum graui morbo adfectus esset, heredem illum sororis suae filium faceret, amicis adhibitis praesente matre sua dinaea uxorem suam interrogauit essetne praegnas. quae cum se esse respondisset, ab ea petiuit ut se mortuo apud dinaeam—quae tum ei mulieri socrus erat—quoad pareret habitaret diligentiam que adhiberet ut id quod conceperat seruare et saluum parere posset. itaque ei testamento legat grandem pecuniam a filio si qui natus esset; ab secundo herede nil legat. quid de oppianico suspicatus sit uidetis; quid iudicarit obscurum non est. nam cuius filium faceret heredem, eum tutorem liberis non adscripsit. quid oppianicus fecerit cognoscite ut illum magium intellegatis non longe animo prospexisse morientem. quae pecunia mulieri legata erat a filio, si qui natus esset, eam praesentem oppianicus non debitam mulieri soluit, si haec solutio legatorum et non merces abortionis appellanda est. quo illa pretio accepto multisque praeterea muneribus quae tum ex tabulis oppianici recitabantur spem illam quam in aluo commendatam a uiro continebat uicta auaritia sceleri oppianici uendidit. nihil posse iam ad hanc improbitatem addi uidetur; attendite exitum. quae mulier obtestatione uiri decem illis mensibus ne domum quidem ullam nisi socrus suae nosse debuit, haec quinto mense post uiri mortem ipsi oppianico nupsit. quae nuptiae non diuturnae fuerunt; erant enim non matrimoni dignitate sed sceleris societate coniunctae. 