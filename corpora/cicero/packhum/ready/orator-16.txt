erit igitur eloquens—hunc enim auctore antonio quaerimus—is qui in foro causisque ciuilibus ita dicet, ut probet ut delectet ut flectat. probare necessitatis est, delectare suauitatis, flectere uictoriae; nam id unum ex omnibus ad optinendas causas potest plurimum. sed quot officia oratoris tot sunt genera dicendi: subtile in probando, modicum in delectando, uehemens in flectendo; in quo uno uis omnis oratoris est. magni igitur iudicii, summae etiam facul tatis esse debebit moderator ille et quasi temperator huius tripertitae uarietatis. nam et iudicabit quid cuique opus sit et poterit quocumque modo postulabit causa dicere. sed est eloquentiae sicut reliquarum rerum fundamentum sapientia. ut enim in uita sic in oratione nihil est difficilius quam quid deceat uidere. πρέπον appellant hoc graeci, nos dicamus sane decorum. de quo praeclare et multa praecipiuntur et res est cognitione dignissima. huius ignoratione non modo in uita sed saepissime et in poematis et in oratione peccatur. est autem quid deceat oratori uidendum non in sententiis solum sed etiam in uerbis. non enim omnis fortuna non omnis honos non omnis auctoritas non omnis aetas nec uero locus aut tempus aut auditor omnis eodem aut uerborum genere tractandus est aut sententiarum semperque in omni parte orationis ut uitae quid deceat est considerandum; quod et in re de qua agitur positum est et in personis et eorum qui dicunt et eorum qui audiunt. itaque hunc locum longe et late patentem philosophi solent in officiis tractare—non cum de recto ipso disputant, nam id quidem unum est—grammatici in poetis, eloquentes in omni et genere et parte causarum. quam enim indecorum est, de stillicidiis cum apud unum iudicem dicas, amplissimis uerbis et locis uti communibus, de maiestate populi romani summisse et subtiliter. hi genere toto, at persona alii peccant aut sua aut iudicum aut etiam aduersariorum nec re  solum sed saepe uerbo. etsi sine re nulla uis uerbi est, tamen eadem res saepe aut probatur aut reicitur alio atque alio elata uerbo. in omnibusque rebus uidendum est quatenus. etsi enim suus cuique modus est, tamen magis offendit nimium quam parum. in quo apelles pictores quoque eos peccare dicebat qui non sentirent quid esset satis. magnus est locus hic, brute, quod te non fugit, et magnum uolumen aliud desiderat; sed ad id quod agitur illud satis. cum hoc decere—quod semper usurpamus in omnibus dictis et factis, minimis et maxumis—cum hoc, inquam, decere dicamus, illud non decere, et id usquequaque quantum sit appareat, in alioque ponatur aliudque totum sit, utrum decere an oportere dicas— oportere enim perfectionem declarat officii quo et semper utendum est et omnibus, decere quasi aptum esse consentaneumque tempori et personae; quod cum in factis saepissime tum in dictis ualet, in uoltu denique et gestu et incessu—contraque item dedecere; quod si poeta fugit ut maxumum uitium qui peccat etiam, cum probam orationem affingit improbo stultoue sapientis; si denique pictor ille uidit, cum immolanda iphigenia tristis calchas esset, tristior ulixes, maereret menelaus, obuoluendum caput agamemnonis esse, quoniam summum illum luctum penicillo non posset imitari; si denique histrio quid deceat quaerit: quid faciundum oratori putemus? sed cum hoc tantum sit, quid in causis earumque quasi membris faciat orator uiderit: illud quidem perspicuum est, non modo partis orationis sed etiam causas totas alias alia forma dicendi esse tractandas.  