x kal .  mai .   44   ( § 3)  puteolis cicero attico sal. o mi attice, uereor ne nobis idus martiae nihil dederint praeter laetitiam et odi poenam ac doloris. quae mihi istim adferuntur! quae hic uideo! 'ὢ πράξεως καλῆς μέν, ἀτελοῦς δέ.' scis quam diligam siculos et quam illam clientelam honestam iudicem.  multa illis caesar, neque me inuito (etsi latinitas erat non ferenda. uerum tamen). ecce autem antonius accepta grandi pecunia fixit legem 'a dictatore comitiis latam' qua siculi ciues romani; cuius rei uiuo illo mentio nulla. quid? deiotari nostri causa non similis? dignus ille quidem omni regno, sed non per fuluiam. sescenta similia. uerum illuc referor: tam claram tamque testatam rem tamque iustam, buthrotiam, non tenebimus aliqua ex parte? et eo quidem magis quo ista plura?  nobiscum hic perhonorifice et peramice octauius. quem quidem sui caesarem salutabant, philippus non, itaque ne nos quidem; quem nego posse <esse> bonum ciuem. ita multi circumstant, qui quidem nostris mortem minitantur, negant haec ferri posse. quid censes cum romam puer uenerit, ubi nostri liberatores tuti esse non possunt? <qui> quidem semper erunt clari, conscientia uero facti sui etiam beati; sed nos, nisi me fallit, iacebimus. itaque exire aueo 'ubi nec pelopidarum', inquit. haud amo uel hos designatos, qui etiam declamare me coegerunt, ut ne apud aquas quidem acquiescere liceret. sed hoc meae nimiae facilitatis; nam id erat quondam quasi necesse, nunc, quoquo modo se res habet, non est item.  quam dudum nihil habeo quod ad te scribam! scribo tamen, non ut delectem meis litteris sed ut eliciam tuas. tu si quid erit de ceteris, de bruto utique quicquid. haec conscripsi  x  kal., accubans apud uestorium, hominem remotum a dialecticis, in arithmeticis satis exercitatum. 