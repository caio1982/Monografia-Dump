imagines igitur nos in eo genere constituere oportebit, quod genus in memoria diutissime potest ha<e>re<r>e. id accidet, si quam maxime notatas similitudines constituemus; si non multas nec uagas, sed aliquid agentes imagines ponemus; si egregiam pulcritudinem aut unicam turpitudinem eis adtribuemus; si aliquas exornabimus, ut si coronis aut ueste purpurea, quo nobis notatior sit similitudo; aut si qua re deformabimus, ut si cruentam aut caeno oblitam aut rubrica delibutam inducamus, quo magis insignita sit forma, aut ridiculas res aliquas imaginibus adtribuamus: nam ea res quoque faciet, ut facilius meminisse ualeamus. nam, quas res ueras facile meminimus, easdem fictas et diligenter notatas meminisse non difficile est. sed illud facere oportebit, ut identidem primos quosque locos imaginum renouandarum causa celeriter animo peruagemus.  scio plerosque graecos, qui de memoria scripserunt, fecisse, ut multorum uerborum imagines conscriberent, uti, qui ediscere uellent, paratas haberent, ne quid in quaerendo consumerent operae. quorum rationem aliquot de causis inprobamus: primum, quod in uerborum innumerabili multitudine ridiculums<t> mille uer borum imagines conparare. quantulum enim poterunt haec ualere, cum ex infinita uerborum copia modo aliud modo aliud nos uerbum meminisse oportebit? deinde cur uolumus ab industria quemquam remouere, ut ne quid ipse quaerat, nos illi omnia parata quaesita tradamus? praeterea similitudine alia alius magis commouetur. nam ut saepe, formam si quam similem cuipiam dixerimus esse, non omnes habemus adsensores, quod alii uidetur aliud, item fit in imaginibus, ut, quae nobis diligenter nota<ta> sit, ea parum uideatur insignis aliis. quare sibi quemque suo commodo conuenit imagines conparare. postremo praeceptoris est docere, quemadmodum quaeri quidque conueniat, et unum aliquod aut alterum, non omnia, quae eius generis erunt, exempli causa subicere, quo res possit esse dilucidior: ut quo<m> de prohemiis quaerendis disputamus, rationem damus quaerendi, non mille prohemiorum genera conscribimus, idem arbitramur de imaginibus fieri conuenire. 