contempto igitur honore, contempta etiam pecunia quid relinquitur quod extimescendum sit? exilium, credo, quod in maxumis malis ducitur. id si propter alienam et offensam populi uoluntatem malum est,  quam sit ea contemnenda, [sicut a] paulo ante dictum est. sin abesse patria miserum est, plenae miserorum prouinciae sunt, ex quibus admodum pauci in patriam reuertuntur. 'at multantur bonis exules'. quid tum? parumne multa de toleranda paupertate dicuntur? iam uero exilium, si rerum naturam, non ignominiam nominis quaerimus, quantum tandem a perpetua peregrinatione differt? in qua aetates suas philosophi nobilissimi consumpserunt, xenocrates crantor arcesilas lacydes aristoteles theophrastus zeno cleanthes chrysippus antipater carneades clitomachus philo antiochus panaetius posidonius, innumerabiles alii, qui semel egressi numquam domum reuerterunt. 'at enim sine ignominia'. <an potest exilium ignominia> adficere sapientem? de sapiente enim haec omnis oratio est, cui iure id accidere non possit; nam iure exulantem consolari non oportet. postremo ad omnis casus facillima ratio est eorum, qui ad uoluptatem ea referunt quae secuntur in uita, ut, quocumque haec loco suppeditetur, ibi beate queant uiuere. itaque ad omnem rationem teucri uox accommodari potest: 'pátria est, ubicumque ést bene'. socrates quidem cum rogaretur, cuiatem se esse diceret, 'mundanum' inquit; totius enim mundi se incolam  et ciuem arbitrabatur. quid? t. albucius nonne animo aequissimo athenis exul philosophabatur? cui tamen illud ipsum non accidisset, si in re p. quiescens epicuri legibus paruisset. qui enim beatior epicurus, quod in patria uiuebat, quam, quod athenis, metrodorus? aut plato xenocratem uincebat aut polemo arcesilam, quo esset beatior? quanti uero ista ciuitas aestimanda est, ex qua boni sapientesque pelluntur? damaratus quidem, tarquinii nostri regis pater, tyrannum cypselum quod ferre non poterat, fugit tarquinios corintho et ibi suas fortunas constituit ac liberos procreauit. num stulte anteposuit exilii libertatem domesticae seruituti? 