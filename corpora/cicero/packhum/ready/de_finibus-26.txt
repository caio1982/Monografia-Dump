memini uero, inquam; sed tu istuc dixti bene latine, parum plane. uarietas enim latinum uerbum est, idque proprie quidem in disparibus coloribus dicitur, sed transfertur in multa disparia: uarium poëma, uaria oratio, uarii mores, uaria fortuna, uoluptas etiam uaria dici solet, cum percipitur e multis dissimilibus rebus dissimilis efficientibus uoluptates. eam si uarietatem diceres, intellegerem, ut etiam non dicente te intellego; ista uarietas quae sit non satis perspicio, quod ais, cum dolore careamus, tum in summa uoluptate nos esse, cum autem uescamur iis rebus, quae dulcem motum afferant sensibus, tum esse in motu uoluptatem, qui faciat uarietatem uoluptatum, sed non augeri illam non dolendi uoluptatem, quam cur uoluptatem appelles nescio.   an potest, inquit ille, quicquam esse suauius quam nihil dolere?  immo sit sane nihil melius, inquam—nondum enim id quaero—, num propterea idem uoluptas est, quod, ut ita dicam, indolentia?  plane idem, inquit, et maxima quidem, qua fieri nulla maior potest.  quid dubitas igitur, inquam, summo bono a te ita constituto, ut id totum in non dolendo sit, id tenere unum, id tueri, id defendere? quid enim necesse est, tamquam meretricem in matronarum coetum, sic uoluptatem in uirtutum concilium adducere? inuidiosum nomen est, infame, suspectum. itaque hoc frequenter dici solet a uobis, non intellegere nos, quam dicat epicurus uoluptatem. quod quidem mihi si quando dictum est—est autem dictum non parum saepe—, etsi satis clemens sum in disputando, tamen interdum soleo subirasci. egone non intellego, quid sit ἡδονή graece, latine uoluptas? utram tandem linguam nescio? deinde qui fit, ut ego nesciam, sciant omnes, quicumque epicurei esse uoluerunt? quod uestri quidem uel optime disputant, nihil opus esse eum, qui philosophus futurus sit, scire litteras. itaque ut maiores nostri ab aratro adduxerunt cincinnatum illum, ut dictator esset, sic uos de pagis omnibus colligitis bonos illos quidem uiros, sed certe non pereruditos. ergo illi intellegunt quid epicurus dicat, ego non intellego? ut scias me intellegere, primum idem esse dico uoluptatem, quod ille ἡδονήν. et quidem saepe quaerimus uerbum latinum par graeco et quod idem ualeat; hic nihil fuit, quod quaereremus. nullum inueniri uerbum potest quod magis idem declaret latine, quod graece, quam declarat uoluptas. huic uerbo omnes, qui ubique sunt,  qui latine sciunt, duas res subiciunt, laetitiam in animo, commotionem suauem iucunditatis in corpore. nam et ille apud trabeam 'uoluptatem animi nimiam' laetitiam dicit eandem, quam ille caecilianus, qui 'omnibus laetitiis laetum' esse se narrat. sed hoc interest, quod uoluptas dicitur etiam in animo—uitiosa res, ut stoici putant, qui eam sic definiunt: sublationem animi sine ratione opinantis se magno bono frui—, non dicitur laetitia nec gaudium in corpore. in eo autem uoluptas omnium latine loquentium more ponitur, cum percipitur ea, quae sensum aliquem moueat, iucunditas. hanc quoque iucunditatem, si uis, transfer in animum; iuuare enim in utroque dicitur, ex eoque iucundum, modo intellegas inter illum, qui dicat: 'tánta laetitia aúctus sum, ut nihil cónstet', et eum, qui: 'nunc demum mihi animus ardet', quorum alter laetitia gestiat, alter dolore crucietur, esse illum medium: 'quamquam haéc inter nos núper notitia ádmodum est', qui nec laetetur nec angatur, itemque inter eum, qui potiatur corporis expetitis uoluptatibus, et eum, qui crucietur summis doloribus, esse eum, qui utroque careat. 