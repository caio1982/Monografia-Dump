loci communes: a ratiocinatione, oportere coniectura ex eo, quod scriptum sit, ad id, quod non sit scriptum, peruenire; et neminem posse omnes res per scripturam amplecti, sed eum commodissime scribere, qui curet, ut quaedam ex quibusdam intellegantur; contra ratiocinationem huiusmodi: coniecturam diui nationem esse et stulti scriptoris esse non posse omnibus de rebus cauere, quibus uelit.  definitio est, cum in scripto uerbum aliquod est positum, cuius de ui quaeritur, hoc modo: lex:  qui in aduersa tempestate nauem reliquerint, omnia amittunto; eorum nauis et onera sunto, qui in naue remanserint . duo quidam, cum iam in alto nauigarent, et cum eorum alterius nauis, alterius onus esset, naufragum quendam natantem et manus ad se tendentem animum aduerterunt; misericordia commoti nauem ad eum adplicarunt, hominem ad se sustulerunt. postea aliquanto ipsos quoque tempestas uehementius iactare coepit, usque adeo, ut dominus nauis, cum idem gubernator esset, in scapham confugeret et inde funiculo, qui a puppi religatus scapham adnexam trahebat, naui, quod posset, moderaretur, ille autem, cuius merces erant, in gladium in naui ibidem incumberet. hic ille naufragus ad gubernaculum accessit et naui, quod potuit, est opitulatus. sedatis autem fluctibus et tempestate iam commutata nauis in portum peruehitur. ille autem, qui in gladium incubuerat, leuiter saucius facile ex uulnere est recreatus. nauem cum onere horum trium suam quisque esse dicit. hic omnes scripto ad causam accedunt et ex nominis ui nascitur controuersia. nam et relinquere nauem et remanere in naui, denique nauis ipsa quid sit, definitionibus quaeretur. isdem autem ex locis omnibus, quibus definitiua constitutio, tractabitur. 