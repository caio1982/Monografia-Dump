satis tu quidem in consolatione es lamentatus; quam cum lego, nihil malo quam has res relinquere, his uero modo auditis multo magis.  ueniet tempus, et quidem celeriter, siue retractabis siue properabis; uolat enim aetas. tantum autem abest ab eo ut malum mors sit, quod tibi dudum uidebatur, ut uerear ne homini nihil sit non malum aliud certius, nihil bonum aliud potius, si quidem uel di ipsi uel cum dis futuri sumus . . . .  quid refert?  adsunt enim, qui haec non probent. ego autem numquam ita te in hoc sermone dimittam, ulla uti ratione mors tibi uideri malum possit.  qui potest, cum ista cognouerim?  qui possit, rogas? cateruae ueniunt contra dicentium, nec solum epicureorum, quos equidem non despicio, sed nescio quo modo doctissimus quisque [contemnit], acerrume autem deliciae meae dicaearchus contra hanc inmortalitatem disseruit. is enim tris libros scripsit, qui lesbiaci uocantur quod mytilenis sermo habetur, in quibus uolt efficere animos esse mortalis. stoici autem usuram nobis largiuntur tamquam  cornicibus: diu mansuros aiunt animos, semper negant. num non uis igitur audire, cur, etiamsi ita sit, mors tamen non sit in malis?  ut uidetur, sed me nemo de inmortalitate depellet.  laudo id quidem, etsi nihil nimis oportet confidere; mouemur enim saepe aliquo acute concluso, labamus mutamusque sententiam clarioribus etiam in rebus; in his est enim aliqua obscuritas. id igitur si acciderit, simus armati. 