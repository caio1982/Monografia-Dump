in .  iun .   50 caelius ciceroni s. gratulor tibi adfinitate<m> uiri me dius fidius optimi; nam hoc ego de illo existimo. cetera porro, quibus adhuc ille sibi parum utilis fuit, et aetate iam sunt decussa et consuetudine atque auctoritate tua, pudore tulliae, si qua restabunt, confido celeriter sublatum iri. non est enim pugnax in uitiis neque hebes ad id quod melius sit intellegendum. deinde, quod maximum est, ego illum ualde amo.  uoles scire curionem nostrum lautum intercessionis de prouinciis exitum habuisse. nam cum <de> intercessione referretur, quae relatio fiebat ex senatus consulto, primaque m. marcelli sententia pronuntiata esset, qui agendum cum tribunis pl. censebat, frequens senatus in alia omnia iit. stomacho est [scilicet pompeius] magnus nunc ita languenti ut uix id quod sibi placeat reperiat. transierant illuc, rationem eius habendam qui <neque> exercitum neque prouincias tradere<t>. quem ad modum hoc pompeius laturus sit, cum cognoscam. quidnam rei publicae futurum sit, si aut non curet <aut armis resistat>, uos senes diuites uideritis. q. hortensius, cum has litteras scripsi, animam agebat. 