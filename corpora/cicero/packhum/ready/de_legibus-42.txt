 atticus  ille uero etsi tuus est totus ordo,  gratissimamque memoriam retinet consulatus tui, pace tua dixerim: non modo censores sed etiam iudices omnes potest defatigare.   marcus  omitte ista, attice! non enim de hoc senatu nec his de hominibus qui nunc sunt, sed de futuris, si qui forte his legibus parere uoluerint, haec habetur oratio. nam cum omni uitio carere lex iubeat, ne ueniet quidem in eum ordinem quisquam uitii particeps. id autem difficile factu est nisi educatione quadam et disciplina; de qua dicemus aliquid fortasse, si quid fuerit loci aut temporis.   atticus  locus certe non deerit, quoniam tenes ordinem legum; tempus uero largitur longitudo diei. ego autem etiam si praeterieris, repetam a te istum de educatione et de disciplina locum.   marcus  tu uero et istum, attice, et si quem alium praeterii.  '<ceteris> specimen esto.' quod si tenemus, <seruamus> omnia. ut enim cupiditatibus principum et uitiis infici solet tota ciuitas, sic emendari et corrigi continentia. uir magnus et nobis omnibus amicus l. lucullus ferebatur quasi commodissime respondisset, cum esset obiecta magnificentia uillae tusculanae, duo se habere uicinos, superiorem equitem romanum, inferiorem libertinum: quorum cum essent magnificae uillae, concedi sibi oportere quod iis qui inferioris  ordinis essent liceret. non uides, luculle, a te id ipsum natum ut illi cuperent? quibus, id si tu non faceres, non liceret.  quis enim ferret istos, cum uideret eorum uillas signis et tabulis refertas, partim publicis, partim etiam sacris et religiosis? quis non frangeret eorum libidines, nisi illi ipsi qui eas frangere deberent cupiditatis eiusdem tenerentur? nec enim tantum mali est peccare principes (quamquam est magnum hoc per se ipsum malum) quantum illud quod permulti imitatores principum existunt. nam licet uidere, si uelis replicare memoriam temporum, qualescumque summi ciuitatis uiri fuerint, talem ciuitatem fuisse; quaecumque mutatio morum in principibus extiterit, eandem in populo secutam. idque haud paulo est uerius, quam quod platoni nostro placet. qui musicorum cantibus ait mutatis mutari ciuitatum status: ego autem nobilium uita uictuque mutato mores mutari ciuitatum puto. quo perniciosius de re publica merentur uitiosi principes, quod non solum uitia concipiunt ipsi, sed ea infundunt in ciuitatem, neque solum obsunt quod ipsi corrumpuntur, sed etiam quod corrumpunt plusque exemplo quam peccato nocent. atque haec lex, dilatata in ordinem cunctum, coangustari etiam potest: pauci enim atque admodum pauci honore et gloria amplificati uel corrumpere mores ciuitatis uel corrigere possunt. sed haec et nunc satis, et in illis libris  tractata sunt diligentius. quare ad reliqua ueniamus.  proximum autem est de suffragiis, quae iubeo 'nota esse optimatibus, populo libera.' 