atque in primis duabus dicendi partibus qualis esset summatim breuiterque descripsimus. sed, ut ante dictum est, in his partibus, etsi graues atque magnae sunt, minus et artis est et laboris. cum autem  et quid et quo loco dicat inuenerit, illud est longe maxumum, uidere quonam modo. scitum est enim quod carneades noster dicere solebat, clitomachum eadem dicere, charmadam autem eodem etiam modo dicere. quodsi in philosophia tantum interest quem ad modum dicas, ubi res spectatur, non uerba penduntur, quid tandem in causis existimandum est, quibus totis moderatur oratio? quod quidem ego, brute, ex tuis litteris sentiebam non te id sciscitari, qualem ego in inueniundo et in conlocando summum esse oratorem uellem, sed id mihi quaerere uidebare, quod genus ipsius orationis optumum iudicarem: rem difficilem, di immortales, atque omnium difficillimam. nam cum est oratio mollis et tenera et ita flexibilis, ut sequatur quocumque torqueas, tum et naturae uariae et uoluntates multum inter se distantia effecerunt genera dicendi. flumen aliis uerborum uolubilitasque cordi est, qui ponunt in orationis celeritate eloquentiam; distincta alios et interpuncta interualla, morae respirationesque delectant. quid potest esse tam diuersum? tamen est in utroque aliquid excellens. elaborant alii <in> lenitate et aequabilitate et puro quasi quodam et candido genere dicendi; ecce aliqui duritatem et seueritatem quandam in uerbis et orationis quasi maestitiam secuntur; quodque paulo ante diuisimus, ut alii graues alii tenues alii temperati uellent uideri, quot orationum genera esse diximus totidem oratorum reperiuntur. 