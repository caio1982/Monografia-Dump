hic nunc de miseria siculorum, iudices, audite. et heraclius ille syracusanus et hic bidinus epicrates expulsi bonis omnibus romam uenerunt; sordidati, maxima barba et capillo, romae biennium prope fuerunt. cum l. metellus in prouinciam profectus est, tum isti bene commendati cum metello una proficiscuntur. metellus, simul ac uenit syracusas, utrumque rescidit, et de epicrate et de heraclio. in utriusque bonis nihil erat quod restitui posset, nisi si quid moueri loco non potuerat. fecerat hoc egregie primo  aduentu metellus, ut omnis istius iniurias, quas modo posset, rescinderet et inritas faceret. quod heraclium restitui iusserat ac non restituebatur, quisquis erat eductus senator syracusanus ab heraclio, duci iubebat; itaque permulti ducti sunt. epicrates quidem continuo est restitutus. alia iudicia lilybaei, alia agrigenti, alia panhormi restituta sunt. census qui isto praetore sunt habiti non seruaturum se metellus ostenderat; decumas quas iste contra legem hieronicam uendiderat sese uenditurum hieronica lege edixerat. omnia erant metelli eius modi ut non tam suam praeturam gerere quam istius praeturam retexere uideretur. simul atque ego in siciliam ueni, mutatus est. uenerat ad eum illo biduo laetilius quidam, homo non alienus a litteris; itaque eo iste tabellario semper usus est. is epistulas compluris attulerat, in his unam domo quae totum mutarat hominem. repente coepit dicere se omnia uerris causa uelle; sibi cum eo amicitiam cognationemque esse. mirabantur omnes hoc ei tum denique in mentem uenisse, posteaquam tam multis eum factis decretisque iugulasset. erant qui putarent laetilium legatum a uerre uenisse, qui gratiam amicitiam cognationemque commemoraret. ex illo tempore a ciuitatibus laudationes petere, testis non solum deterrere uerbis, sed etiam ui retinere coepit. quod nisi ego meo aduentu illius conatus aliquantum repressissem, et apud siculos non metelli, sed glabrionis litteris ac lege pugnassem, tam multos [testis] huc euocare non potuissem. uerum, quod institui dicere, miserias cognoscite sociorum. heraclius ille et epicrates longe mihi obuiam cum suis omnibus processerunt, uenienti syracusas egerunt gratias  flentes, romam mecum decedere cupiuerunt. quod erant oppida mihi complura etiam reliqua quae adire uellem, constitui cum hominibus quo die mihi messanae praesto essent. eo mihi nuntium miserunt se a praetore retineri. quibus ego testimonium denuntiaui, quorum edidi nomina metello, cupidissimi ueniendi, maximis iniuriis adfecti, adhuc non uenerunt. hoc iure sunt socii ut iis ne deplorare quidem de suis incommodis liceat. 