nam quod inertiam accusas adulescentium, qui istam artem primum facillimam non ediscant, [quae] quam sit facilis, illi uiderint, qui eius artis adrogantia, quasi difficillima sit, ita subnixi ambulant, deinde etiam tu ipse uideris, qui eam artem facilem esse dicis, quam concedis adhuc artem omnino non esse, sed aliquando, si quis aliam artem didicerit, ut hanc artem efficere possit, tum esse illam artem futuram; deinde, quod sit plena delectationis; in quo tibi remittunt omnes istam uoluptatem et ea se carere patiuntur; nec quisquam est eorum, qui, si iam sit ediscendum sibi aliquid, non teucrum pacuui malit quam manilianas uenalium uendendorum leges ediscere; tum autem quod amore patriae censes nos nostrorum maiorum inuenta nosse debere, non uides ueteres leges aut ipsas sua uetustate consenuisse aut nouis legibus esse sublatas? quod uero uiros bonos iure ciuili fieri putas, quia legibus et praemia proposita sint uirtutibus et supplicia uitiis, equidem putabam uirtutem hominibus, si modo tradi ratione possit, instituendo et persuadendo, non minis et ui ac metu tradi. nam ipsum quidem illud etiam sine cognitione iuris, quam sit bellum cauere malum, scire possumus. de me autem ipso, cui uni tu concedis, ut sine ulla iuris scientia tamen causis satis facere possim, tibi hoc, crasse, respondeo, neque me umquam ius ciuile didicisse neque tamen in eis causis, quas in iure possem defendere, umquam istam scientiam desiderasse; aliud est enim esse artificem cuiusdam generis atque  artis, aliud in communi uita et uulgari hominum consuetudine nec hebetem nec rudem. cui nostrum licet fundos nostros obire aut res rusticas uel fructus causa uel delectationis inuisere? tamen nemo tam sine oculis, tam sine mente uiuit, ut quid sit sementis ac messis, quid arborum putatio ac uitium, quo tempore anni aut quo modo ea fiant omnino nesciat. num igitur si qui fundus inspiciendus aut si mandandum aliquid procuratori de agri cultura aut imperandum uilico est, magonis karthaginiensis sunt libri perdiscendi? an hac communi intellegentia contenti esse possumus? cur ergo non eidem in iure ciuili, praesertim cum in causis et in negotiis et in foro conteramur, satis instructi esse possumus ad hoc dumtaxat, ne in nostra patria peregrini atque aduenae esse uideamur? ac si iam sit causa aliqua ad nos delata obscurior, difficile, credo, sit, cum hoc scaeuola communicare; quamquam ipsi omnia, quorum negotium est, consulta ad nos et exquisita deferunt. an uero, si de re ipsa, si de finibus, cum in rem praesentem [non] uenimus, si de tabulis et perscriptionibus controuersia est, contortas res et saepe difficilis necessario perdiscimus; si leges nobis aut si hominum peritorum responsa cognoscenda sunt, ueremur ne ea, si ab adulescentia iuri ciuili minus studuerimus, non queamus cognoscere? 