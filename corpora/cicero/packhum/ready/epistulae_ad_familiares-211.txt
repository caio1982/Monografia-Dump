xuii kal .  apr .   43  cordubae c. asinius pollio ciceroni s. d. minime mirum tibi debet uideri nihil me scripsisse de re publica postea quam itum est ad arma. nam saltus castulonensis, qui semper tenuit nostros tabellarios, etsi nunc frequentioribus latrociniis infestior factus est, tamen nequa quam tanta in mora est quanta qui locis omnibus dispositi ab utraque parte scrutantur tabellarios et retinent. itaque, nisi naue perlatae litterae essent, omnino nescirem quid istic fieret. nunc uero nactus occasionem, postea quam nauigari coeptum est, cupidissime et quam creberrime potero scribam ad te.  ne mouear eius sermonibus quem, tametsi nemo est qui uidere uelit, tamen nequaquam proinde ac dignus est oderunt homines, periculum non est. adeo est enim inuisus mihi ut nihil non acerbum putem quod commune cum illo sit. natura autem mea et studia trahunt me ad pacis et libertatis cupiditatem. itaque illud initium ciuilis belli saepe defleui. cum uero non liceret mihi nullius partis esse quia utrubique magnos inimicos habebam, ea castra fugi in quibus plane tutum me ab insidiis inimici sciebam non futurum. compulsus eo quo minime uolebam, ne in extremis essem, plane pericula non dubitanter adii. caesarem uero, quod me in tanta fortuna modo cognitum uetustissimorum familiarium loco habuit, dilexi summa cum pietate et fide. quae mea sententia gerere mihi licuit ita feci ut optimus quisque maxime probarit; quod iussus sum eo tempore atque ita feci ut appareret inuito imperatum esse. cuius facti iniustissima inuidia erudire me potuit quam iucunda libertas et quam misera sub dominatione uita esset.  ita, si id agitur ut rursus in potestate omnia unius sint, quicumque is est, ei me profiteor inimicum; nec periculum est ullum quod pro libertate aut refugiam aut deprecer. sed consules neque senatus consulto neque litteris suis praeceperant mihi quid facerem; unas enim [post] id. mart. demum a pansa litteras accepi, in quibus hortatur me ut senatu scribam me et exercitum in potestate eius futurum. * * * quod, cum lepidus contionaretur atque omnibus scriberet se  consentire cum antonio, maxime contrarium fuit. nam quibus commeatibus inuito illo per illius prouinciam legiones ducerem? aut si cetera transissem, num etiam alpis poteram transuolare, quae praesidio illius tenentur? adde huc quod perferri litterae nulla condicione potuerunt; sescentis enim locis excutiuntur, deinde etiam retinentur ab lepido tabellarii. illud me cordubae pro contione dixisse ne<mo> uocabit in dubium, prouinciam me nulli nisi qui ab senatu missus uenisset traditurum. nam de legione tricensima tradenda quantas con<ten>tiones habuerim quid ego scribam? qua tradita quanto pro re publica infirmior fuerim futurus quis ignorat? hac enim legione noli acrius aut pugnacius quicquam putare esse. qua re eum me existima esse qui primum pacis cupidissimus sim (omnis enim ciuis plane studeo esse saluos), deinde qui et me et rem publicam uindicare in libertatem paratus sim.  quod familiarem meum tuorum numero habes, opinione tua mihi gratius est. inuideo illi tamen quod ambulat et iocatur tecum. quaeres quanti aestimem. si umquam licuerit uiuere in otio, experieris. nullum enim uestigium abs te discessurus sum.  illud uehementer admiror, non scripsisse te mihi manendo in prouincia an ducendo exercitum in italiam rei publicae magis satis facere possim. ego quidem, etsi mihi tutius ac minus laboriosum est manere, tamen, quia uideo tali tempore multo magis legionibus opus esse quam prouinciis, quae praesertim reciperari nullo negotio possunt, constitui, ut nunc est, cum exercitu proficisci. deinde ex litteris quas pansae misi cognosces omnia; nam tibi earum exemplar misi. Â xuii kal. apr. corduba. 