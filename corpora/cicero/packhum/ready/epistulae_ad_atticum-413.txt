iu kal .  quint .   44  in tusculano <cicero attico sal.> ui  kal. accepi a dolabella litteras, quarum exemplum tibi misi; in quibus erat omnia se fecisse quae tu uelles. statim ei rescripsi et multis uerbis gratias egi. sed tamen, ne miraretur cur idem iterum facerem, hoc causae sumpsi quod ex te ipso coram antea nihil potuissem cognoscere. sed quid multa? litteras hoc exemplo dedi: cicero dolabellae cos. suo antea cum <per> litteras attici nostri de tua summa liberalitate summoque erga se beneficio certior factus essem cumque tu ipse etiam ad me scripsisses te fecisse ea quae nos uoluissemus, egi tibi gratias per litteras iis uerbis ut intellegeres nihil te mihi gratius facere potuisse. postea uero quam ipse atticus ad me uenit in tusculanum huius unius rei causa tibi ut apud me gratias ageret, cuius eximiam quandam et admirabilem in causa buthrotia uoluntatem et singularem erga me amorem perspexisset, teneri non potui quin tibi apertius illud idem his litteris declararem. ex omnibus enim, mi dolabella, studiis in me et officiis <tuis>, quae summa sunt, hoc scito mihi et amplissimum uideri et gratissimum esse quod perfeceris ut atticus intellegeret quantum ego se, quantum tu me amares.  quod reliquum est, buthrotiam et causam et ciuitatem, quamquam a te constituta est (beneficia autem nostra tueri solemus), tamen uelim receptam in fidem tuam a meque etiam atque etiam  tibi commendatam auctoritate et auxilio tuo tectam uelis esse. satis erit in perpetuum buthrotiis praesidi magnaque cura et sollicitudine atticum et me liberaris, si hoc honoris mei causa susceperis ut eos semper a te defensos uelis; quod ut facias te uehementer etiam atque etiam rogo.  his litteris scriptis me ad συντάξεις dedi; quae quidem uereor ne miniata cerula tua pluribus locis notandae sint. ita sum μετέωρος et magnis cogitationibus impeditus.