ne illam quidem praetermisisti luculle reprehensionem antiochi (nec mirum, in primis enim est nobilis), qua solebat dicere antiochus philonem maxime perturbatum. cum enim sumeretur unum esse quaedam falsa uisa, alterum nihil ea differre a ueris, non adtendere superius illud ea re esse concessum quod uideretur esse quaedam in uisis differentia, eam tolli altero quo neget uisa a falsis uera differreâ€”nihil tam repugnare. id ita esset, si nos uerum omnino tolleremus. non facimus; nam tam uera quam falsa cernimus. sed probandi species est, percipiendi signum nullum habemus.  ac mihi uideor nimis etiam nunc agere ieiune. cum sit enim campus in quo exultare possit oratio, cur eam tantas in angustias et stoicorum dumeta compellimus? si enim mihi cum peripatetico res esset, qui id percipi posse diceret quod inpressum esset  e uero, neque adhaerere illam magnam accessionem "quo modo inprimi non posset a falso", cum simplici homine simpliciter agerem nec magno opere contenderem atque etiam si, cum ego nihil dicerem posse conprendi, diceret ille sapientem interdum opinari, non repugnarem, praesertim ne carneade quidem huic loco ualde repugnante. nunc quid facere possum? quaero enim quid sit quod conprendi possit. respondet mihi non aristoteles aut theophrastus, ne xenocrates quidem aut polemo, sed hi minores, tale uerum quale falsum esse non possit. nihil eius modi inuenio: itaque incognito nimirum adsentiar id est opinabor. hoc mihi et peripatetici et uetus academia concedit, uos negatis, antiochus in primis. qui me ualde mouet, uel quod amaui hominem sicut ille me, uel quod ita iudico, politissimum et acutissimum omnium nostrae memoriae philosophorum. a quo primum quaero, quo tandem modo sit eius academiae cuius esse se profiteatur. ut omittam alia, haec duo de quibus agitur quis umquam dixit aut ueteris academiae aut peripateticorum, uel id solum percipi posse quod esset uerum tale quale falsum esse non posset, uel sapientem nihil opinari: certo nemo. horum neutrum ante zenonem magno opere defensum est; ego tamen utrumque uerum puto, nec dico temporis causa, sed ita plane probo. 