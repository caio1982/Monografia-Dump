post .  parte sext .(?) cicero trebatio scripsit ad me caesar perhumaniter nondum te sibi satis esse familiarem propter occupationes suas, sed certe fore. cui quidem ego rescripsi quam mihi gratum esset futurum si quam plurimum in te studi, offici, liberalitatis suae contulisset. sed ex tuis litteris cognoui praeproperam quandam festinationem tuam et simul sum admiratus cur tribunatus commoda, dempto praesertim labore militiae, contempseris. querar cum uacerra et manilio; nam cornelio nihil audeo dicere, cuius tu periculo stultus es, quoniam te ab eo sapere didicisse profiteris. quin tu urges istam occasionem et facultatem, qua melior numquam reperietur?  quod scribis de illo preciano iureconsulto, ego te ei non desino commendare; scribit enim ipse mihi te sibi gratias agere debere. de eo quid sit, cura ut sciam. ego uestras britannicas litteras exspecto.