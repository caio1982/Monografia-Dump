nam quid ego de ceteris ciuium romanorum suppliciis singillatim potius quam generatim atque uniuerse loquar? carcer ille qui est a crudelissimo tyranno dionysio factus syracusis, quae lautumiae uocantur, in istius imperio domicilium ciuium romanorum fuit. ut quisque istius animum aut oculos offenderat, in lautumias statim coniciebatur. indignum hoc uideo uideri omnibus, iudices, et id iam priore actione, cum haec testes dicerent, intellexi. retineri enim putatis oportere iura libertatis non modo hic ubi tribuni plebis sunt, ubi ceteri magistratus, ubi forum plenum iudiciorum, ubi senatus auctoritas, ubi existimatio populi romani et frequentia, sed ubicumque terrarum et gentium uiolatum ius ciuium romanorum sit, statuitis id pertinere ad communem causam libertatis et dignitatis. in externorum hominum maleficorum sceleratorumque, in praedonum hostiumque custodias tu tantum numerum ciuium romanorum includere ausus es? numquamne tibi iudici, numquam contionis, numquam huius tantae frequentiae, quae nunc te animo iniquissimo infestissimoque intuetur, uenit in mentem? numquam tibi populi romani absentis dignitas, numquam species ipsa huiusce multitudinis in oculis animoque uersata est? numquam te in horum conspectum rediturum, numquam in forum populi romani uenturum,  numquam sub legum et iudiciorum potestatem casurum esse duxisti?  at quae erat ista libido crudelitatis exercendae, quae tot scelerum suscipiendorum causa? nulla, iudices, praeter praedandi nouam singularemque rationem. nam ut illi quos a poetis accepimus, qui sinus quosdam obsedisse maritimos aut aliqua promunturia aut praerupta saxa tenuisse dicuntur, ut eos qui essent adpulsi nauigiis interficere possent, sic iste in omnia maria infestus ex omnibus siciliae partibus imminebat. quaecumque nauis ex asia, quae ex syria, quae tyro, quae alexandria uenerat, statim certis indicibus et custodibus tenebatur; uectores omnes in lautumias coniciebantur, onera atque merces in praetoriam domum deferebantur. uersabatur in sicilia longo interuallo alter non dionysius ille nec phalaris,—tulit enim illa quondam insula multos et crudelis tyrannos,—sed quoddam nouum monstrum ex uetere illa immanitate quae in isdem locis uersata esse dicitur. non enim charybdim tam infestam neque scyllam nautis quam istum in eodem freto fuisse arbitror; hoc etiam iste infestior, quod multo se pluribus et immanioribus canibus succinxerat, cyclops alter multo importunior; hic enim totam insulam obsidebat, ille aetnam solam et eam siciliae partem tenuisse dicitur. 