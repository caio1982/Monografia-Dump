xu kal .  apr .   49   ( § 1) <cicero attico sal.> nihil habebam quod scriberem; neque enim noui quicquam audieram et ad tuas omnis rescripseram pridie. sed cum me aegritudo non solum somno priuaret uerum ne uigilare quidem sine summo dolore pateretur, tecum ut quasi loquerer, in quo uno acquiesco, hoc nescio quid nullo argumento proposito scribere institui.  amens mihi fuisse a principio uideor et me una haec res torquet quod non omnibus in rebus labentem uel potius ruentem pompeium tamquam unus manipularis secutus sim. uidi hominem  xiiii  kal. febr. plenum formidinis. illo ipso die sensi quid ageret. numquam mihi postea placuit nec umquam aliud in alio peccare destitit. nihil interim ad me scribere, nihil nisi fugam cogitare. quid quaeris? sicut ἐν τοῖς ἐρωτικοῖς alienat <quod> immunde, insulse, indecore fit, sic me illius fugae neglegentiaeque deformitas auertit ab amore.  nihil enim dignum faciebat quare eius fugae comitem me adiungerem. nunc emergit amor, nunc desiderium ferre non possum, nunc mihi nihil libri, nihil litterae, nihil doctrina prodest. ita dies et noctes tamquam auis illa mare prospecto, euolare cupio. do, do poenas temeritatis meae. etsi quae fuit illa temeritas? quid feci non consideratissime? si enim nihil praeter fugam quaereretur, fugissem libentissime, sed genus belli crudelissimi et maximi, quod nondum uident homines quale futurum sit, perhorrui. quae minae municipiis, quae nominatim uiris bonis, quae denique omnibus qui remansissent! quam crebro illud 'sulla potuit, ego non potero?'  mihi autem haeserunt illa: male tarquinius qui porsennam, qui octauium mamilium contra patriam, impie coriolanus <qui> auxilium petiit a uolscis, recte themistocles qui mori maluit, nefarius hippias, pisistrati filius, qui in marathonia pugna cecidit arma contra patriam ferens. at sulla, at marius, at cinna recte. immo iure fortasse; sed quid eorum uictoria crudelius, quid funestius? huius belli genus fugi, et eo magis quod crudeliora etiam cogitari et parari uidebam. me, quem non nulli conseruatorem istius urbis parentemque esse dixerunt, getarum et armeniorum et colchorum copias ad eam adducere? me meis ciuibus famem, uastitatem inferre italiae? hunc primum mortalem esse, deinde etiam multis modis posse exstingui cogitabam, urbem autem et populum nostrum seruandum ad immortalitatem, quantum in nobis esset, putabam; et tamen spes quaedam me oblectabat fore  ut aliquid conueniret potius quam aut hic tantum sceleris aut ille tantum flagiti admitteret. alia res nunc tota est, alia mens mea. sol, ut est in tua quadam epistula, excidisse mihi e mundo uidetur. ut aegroto, dum anima est, spes esse dicitur, sic ego, quoad pompeius in italia fuit, sperare non destiti. haec, haec me fefellerunt et, ut uerum loquar, aetas iam a diuturnis laboribus deuexa ad otium domesticarum me rerum delectatione molliuit. nunc si uel periculose experiundum erit, experiar certe ut hinc auolem. ante oportuit fortasse; sed ea quae scrips[ist]i me tardarunt et auctoritas maxime tua.  nam cum ad hunc locum uenissem, euolui uolumen epistularum tuarum quod ego <sub> signo habeo seruoque diligentissime. erat igitur in ea quam  x  kal. febr. dederas hoc modo: 'sed uideamus et gnaeus quid agat et illius rationes quorsum fluant. quod si iste italiam relinquet, faciet omnino male et, ut ego existimo, ἀλογίστως, sed tum demum consilia nostra commutanda erunt.' hoc scribis post diem quartum quam ab urbe discessimus. deinde  uiii  kal. febr.: 'tantum modo gnaeus noster ne, ut urbem ἀλογίστως reliquit, sic italiam relinquat.' eodem die das alteras litteras quibus mihi consulenti planissime respondes; est enim sic: 'sed uenio ad consultationem tuam. si gnaeus italia cedit, in urbem redeundum puto; quae enim finis peregrinationis?' hoc mihi plane haesit, et nunc ita uideo, infinitum bellum iunctum miserrima fuga, quam tu peregrinationem ὑποκορίζῃ. sequitur χρησμὸς  ui  <kal.> febr.: 'ego, si pompeius manet in italia nec res ad pactionem uenit, longius bellum puto fore; sin  italiam relinquit, ad posterum bellum ἄσπονδον strui existimo.' huius igitur belli ego particeps et socius et adiutor esse cogor quod et ἄσπονδον est <et> cum ciuibus! deinde  uii  id. febr., cum iam plura audires de pompei consilio, concludis epistulam quandam hoc modo: 'ego quidem tibi non sim auctor, si pompeius italiam relinquit, te quoque profugere. summo enim periculo facies nec rei publicae proderis; cui quidem posterius poteris prodesse, si manseris.' quem φιλόπατριν ac πολιτικὸν hominis prudentis et amici tali admonitu non moueret auctoritas? deinde  iii  id. febr. iterum mihi respondes consulenti sic: 'quod quaeris a me fugamne foedam an moram nefandam utiliorem putem, ego uero in praesentia subitum discessum et praecipitem profectionem cum tibi tum ipsi gnaeo inutilem et periculosam puto et satius esse existimo uos dispertitos et in speculis esse; sed me dius fidius turpe nobis puto esse de fuga cogitare.' hoc turpe gnaeus noster biennio ante cogitauit; ita sullaturit animus eius et proscripturit iam diu. inde, ut opinor, cum tu ad me quaedam γενικώτερον scripsisses et ego mihi a te quaedam significari putassem ut italia cederem, detestaris hoc diligenter  xi  kal. mart.: 'ego uero nulla epistula significaui, si gnaeus italia cederet, ut tu una cederes, aut si significaui, non dico fui inconstans sed demens.' in eadem epistula alio loco: 'nihil relinquitur nisi fuga, cui te socium neutiquam puto esse oportere nec umquam putaui.' totam autem hanc deliberationem euoluis accuratius in litteris  uiii  kal. mart. datis: 'si  m'. lepidus et l. uulcatius remanent, <manen>dum puto, ita ut, si saluus sit pompeius et constiterit alicubi, hanc νέκυιαν relinquas et te in certamine uinci cum illo facilius patiaris quam cum hoc in ea quae perspicitur futura colluuie regnare.' multa disputas huic sententiae conuenientia. inde ad extremum: '"quid si" inquis "lepidus et uulcatius discedunt?" plane ἀπορῶ. quod euenerit igitur et quod egeris id στερκτέον putabo.' si tum dubitares, nunc certe non dubitas istis manentibus. deinde in ipsa fuga  u  kal. mart.: 'interea non dubito quin in formiano mansurus sis. commodissime enim τὸ μέλλον ibi καραδοκήσεις.' at kal. mart., cum ille quintum iam diem brundisi esset: 'tum poterimus deliberare, non scilicet integra re sed certe minus infracta quam si una proieceris te.' deinde  iiii  non. mart., ὑπὸ τὴ<ν διά>λειψιν cum breuiter scriberes, tamen ponis hoc: 'cras scribam plura et ad omnia; hoc tamen dicam, non paenitere me consili de tua mansione, et, quamquam magna sollicitudine, tamen quia minus mali puto esse quam in illa profectione, maneo in sententia et gaudeo te mansisse.' cum uero iam angerer et timerem ne quid a me dedecoris esset admissum,  iii  non. mart.: 'te tamen non esse una cum pompeio non fero moleste. postea, si opus fuerit, non erit difficile, et illi, quoquo tempore fiet, erit ἀσμενιστόν. sed hoc ita dico, si hic qua ratione initium fecit eadem cetera aget, sincere, temperate, prudenter, ualde uidero et consideratius utilitati nostrae  consuluero.'  uii  id. mart. scribis peducaeo quoque nostro probari quod quierim, cuius auctoritas multum apud me ualet.  his ego tuis scriptis me consolor ut nihil a me adhuc delictum putem. tu modo auctoritatem tuam defendito; aduersus me nihil opus est, sed consciis egeo aliis. ego, si nihil peccaui, reliqua tuebor. ad ea tute hortare et me omnino tua cogitatione adiuua. hic nihildum de reditu caesaris audiebatur. ego his litteris hoc tamen profeci; perlegi omnis tuas et in eo acquieui.