quint .   59 cicero attico sal. anicato, ut te uelle intellexeram, nullo loco defui. numestium ex litteris tuis studiose scriptis libenter in amicitiam recepi. caecilium, quibus rebus par est, tueor diligenter. uarro satis facit nobis. pompeius amat nos carosque habet. 'credis?' inquies. credo; prorsus mihi persuadet, sed quia uolo. pragmatici homines omnibus historiis, praeceptis, uersibus denique cauere iubent et uetant credere. alterum facio, ut caueam, alterum, ut non credam, facere non possum.  clodius adhuc mihi denuntiat periculum. pompeius adfirmat non esse periculum, adiurat; addit etiam se prius occisum iri ab eo quam me uiolatum iri. tractatur res. simul et quid erit certi, scribam ad te. si erit pugnandum, arcessam ad societatem laboris; si quies dabitur, ab amalthea te non commouebo.  de re <publica> breuiter ad te scribam; iam enim charta ipsa ne nos prodat pertimesco. itaque posthac, si erunt mihi plura ad te scribenda, ἀλληγορίαις obscurabo. nunc quidem nouo  quodam morbo ciuitas moritur, ut, cum omnes ea quae sunt acta improbent, querantur, doleant, uarietas nulla in re sit aperteque loquantur et iam clare gemant, tamen medicina nulla adferatur. neque enim resisti sine internecione posse arbitramur nec uidemus qui finis cedendi praeter exitium futurus sit. bibulus hominum admiratione et beneuolentia in caelo est. edicta eius et contiones describunt et legunt. nouo quodam genere in summam gloriam uenit. populare nunc nihil tam est quam odium popularium. haec quo sint eruptura timeo; sed si dispicere quid coepero, scribam ad te apertius.  tu, si me amas tantum quantum profecto amas, expeditus facito ut sis, si inclamaro, ut accurras; sed do operam et dabo ne sit necesse. quod scripseram me furio scripturum, nihil necesse est tuum nomen mutare; me faciam laelium et te atticum, neque utar meo chirographo neque signo, si modo erunt eius modi litterae quas in alienum incidere nolim.  diodotus mortuus est; reliquit nobis hs fortasse  c . comitia bibulus cum archilochio edicto in a. d.  xu  kal. nou. distulit. a uibio libros accepi. poëta ineptus, et tamen scit nihil; sed est non inutilis. describo et remitto.