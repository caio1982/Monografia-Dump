ian .(?)   49  in italia q. cicero tironi s. d. magnae nobis est sollicitudini ualetudo tua. nam tametsi qui ueniunt ἀκίνδυνα μὲν χρονιώτερα δὲ nuntiant, tamen in magna consolatione ingens inest sollicitudo, si diutius nobis <a>futurus es, is cuius usum et suauitatem desiderando sentimus. ac tamen, quamquam uidere te tota cogitatione cupio, tamen te penitus rogo ne te tam longae nauigationi et uiae per hiemem nisi bene firmum committas neue nauiges nisi explorate. uix in ipsis tectis et oppidis frigus infirma  ualetudine uitatur, nedum in mari et uia sit facile abesse ab iniuria temporis. 'ψῦχος δὲ λεπτῷ χρωτὶ πολεμιώτατον', inquit euripides. cui tu quantum credas nescio; ego certe singulos eius uersus singula testimonia puto. effice, si me diligis, ut ualeas et ut ad nos firmus ac ualens quam primum uenias.  ama nos et uale. quintus filius tibi salutem dicit.