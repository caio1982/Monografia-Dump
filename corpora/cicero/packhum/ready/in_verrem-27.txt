at, credo, in hisce solis rebus indomitas cupiditates atque effrenatas habebat: ceterae libidines eius ratione aliqua aut modo continebantur. quam multis istum ingenuis, quam multis matribus familias in illa taetra atque impura legatione uim attulisse existimatis? ecquo in oppido pedem posuit ubi non plura stuprorum flagitiorumque suorum quam aduentus sui uestigia reliquerit? sed ego omnia quae negari poterunt praetermittam; etiam haec quae certissima sunt et clarissima relinquam; unum aliquod de nefariis istius factis eligam, quo facilius ad siciliam possim aliquando, quae mihi hoc oneris negotique imposuit, peruenire.  oppidum est in hellesponto lampsacum, iudices, in primis asiae prouinciae clarum et nobile; homines autem ipsi lampsaceni cum summe in omnis ciuis romanos officiosi, tum praeterea maxime sedati et quieti, prope praeter ceteros ad summum graecorum otium potius quam ad ullam uim aut tumultum adcommodati. accidit, cum iste a cn. dolabella efflagitasset ut se ad regem nicomedem regemque sadalam mitteret, cumque iter hoc sibi magis ad quaestum suum quam ad rei publicae tempus adcommodatum depoposcisset, ut illo itinere ueniret lampsacum cum magna calamitate et prope pernicie ciuitatis. deducitur iste ad ianitorem quendam hospitem, comitesque eius item apud ceteros hospites conlocantur. ut mos erat istius, atque ut eum suae libidines flagitiosae facere admonebant, statim negotium dat illis suis comitibus, nequissimis turpissimisque  hominibus, uti uideant et inuestigent ecqua uirgo sit aut mulier digna quam ob rem ipse lampsaci diutius commoraretur. erat comes eius rubrius quidam, homo factus ad istius libidines, qui miro artificio, quocumque uenerat, haec inuestigare omnia solebat. is ad eum rem istam defert, philodamum esse quendam, genere, honore, copiis, existimatione facile principem lampsacenorum; eius esse filiam, quae cum patre habitaret propterea quod uirum non haberet, mulierem eximia pulchritudine; sed eam summa integritate pudicitiaque existimari. homo, ut haec audiuit, sic exarsit ad id quod non modo ipse numquam uiderat, sed ne audierat quidem ab eo qui ipse uidisset, ut statim ad philodamum migrare se diceret uelle. hospes ianitor, qui nihil suspicaretur, ueritus ne quid in ipso se offenderetur, hominem summa ui retinere coepit. iste, qui hospitis relinquendi causam reperire non posset, alia sibi ratione uiam munire ad stuprum coepit; rubrium, delicias suas, in omnibus eius modi rebus adiutorem suum et conscium, parum laute deuersari dicit; ad philodamum deduci iubet. quod ubi est philodamo nuntiatum, tametsi erat ignarus quantum sibi ac liberis suis iam tum mali constitueretur, tamen ad istum uenit; ostendit munus illud suum non esse; se, cum suae partes essent hospitum recipiendorum, tum ipsos tamen praetores et consules, non legatorum adseculas, recipere solere. iste, qui una cupiditate raperetur, totum illius postulatum causamque neglexit; per uim ad eum, qui recipere non debebat, rubrium deduci imperauit. hic philodamus, posteaquam ius suum obtinere non potuit, ut  humanitatem consuetudinemque suam retineret laborabat. homo, qui semper hospitalissimus amicissimusque nostrorum hominum existimatus esset, noluit uideri ipsum illum rubrium inuitus domum suam recepisse; magnifice et ornate, ut erat in primis inter suos copiosus, conuiuium comparat; rogat rubrium ut quos ei commodum sit inuitet, locum sibi soli, si uideatur, relinquat; etiam filium suum, lectissimum adulescentem, foras ad propinquum suum quendam mittit ad cenam. rubrius istius comites inuitat; eos omnis uerres certiores facit quid opus esset. mature ueniunt, discumbitur. fit sermo inter eos, et inuitatio ut graeco more biberetur; hortatur hospes, poscunt maioribus poculis, celebratur omnium sermone laetitiaque conuiuium. posteaquam satis calere res rubrio uisa est, 'quaeso,' inquit, 'philodame, cur ad nos filiam tuam non intro uocari iubes?' homo, qui et summa grauitate et iam id aetatis et parens esset, obstipuit hominis improbi dicto. instare rubrius. tum ille, ut aliquid responderet, negauit moris esse graecorum ut in conuiuio uirorum accumberent mulieres. hic tum alius ex alia parte, 'enim uero ferendum hoc quidem non est; uocetur mulier!' et simul seruis suis rubrius ut ianuam clauderent et ipsi ad foris adsisterent imperat. quod ubi ille intellexit, id agi atque id parari ut filiae suae uis adferretur, seruos suos ad se uocat; his imperat ut se ipsum neglegant, filiam defendant; excurrat aliquis qui hoc tantum domestici mali filio nuntiet. clamor interea fit tota domo; inter seruos rubri atque hospitis iactatur domi suae uir primarius et homo honestissimus; pro se quisque manus adfert; aqua denique feruenti a rubrio ipso philodamus perfunditur. haec ubi filio nuntiata sunt,  statim exanimatus ad aedis contendit, ut et uitae patris et pudicitiae sororis succurreret; omnes eodem animo lampsaceni, simul ut hoc audierunt, quod eos cum philodami dignitas tum iniuriae magnitudo mouebat, ad aedis noctu conuenerunt. hic lictor istius cornelius, qui cum eius seruis erat a rubrio quasi in praesidio ad auferendam mulierem conlocatus, occiditur; serui non nulli uulnerantur; ipse rubrius in turba sauciatur. iste, qui sua cupiditate tantos tumultus concitatos uideret, cupere aliqua euolare, si posset. postridie homines mane in contionem conueniunt; quaerunt quid optimum factu sit; pro se quisque, ut in quoque erat auctoritatis plurimum, ad populum loquebatur; inuentus est nemo cuius non haec et sententia esset et oratio, non esse metuendum, si istius nefarium scelus lampsaceni ulti ui manuque essent, ne senatus populusque romanus in eam ciuitatem animaduertendum putaret; quodsi hoc iure legati populi romani in socios nationesque exteras uterentur, ut pudicitiam liberorum seruare ab eorum libidine tutam non liceret, quiduis esse perpeti satius quam in tanta ui atque acerbitate uersari. haec cum omnes sentirent, et cum in eam rationem pro suo quisque sensu ac dolore loqueretur, omnes ad eam domum in qua iste deuersabatur profecti sunt; caedere ianuam saxis, instare ferro, ligna et sarmenta circumdare ignemque subicere coeperunt. tunc ciues romani, qui lampsaci negotiabantur, concurrunt; orant lampsacenos ut grauius apud eos nomen legationis quam iniuria legati putaretur; sese intellegere hominem illum esse impurum ac nefarium, sed quoniam nec perfecisset quod conatus esset, neque futurus esset lampsaci  postea, leuius eorum peccatum fore si homini scelerato pepercissent quam si legato non pepercissent. 