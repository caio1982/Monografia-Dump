iis igitur est difficilius satis facere, qui se latina scripta dicunt contemnere. in quibus hoc primum est in quo admirer, cur in grauissimis rebus non delectet eos sermo patrius, cum idem fabellas latinas ad uerbum e graecis expressas non inuiti legant. quis enim tam inimicus paene nomini romano est, qui ennii medeam aut antiopam pacuuii spernat aut reiciat, quod se isdem euripidis fabulis delectari dicat, latinas litteras oderit? synephebos ego, inquit, potius caecilii aut andriam terentii quam utramque menandri legam? a quibus tantum dissentio, ut, cum sophocles uel optime scripserit electram, tamen male conuersam atilii mihi legendam putem, de quo lucilius: 'ferreum scriptorem', uerum, opinor, scriptorem tamen, ut legendus sit. rudem enim esse omnino in nostris poëtis aut in ertissimae segnitiae est aut fastidii delicatissimi. mihi quidem nulli satis eruditi uidentur, quibus nostra ignota sunt. an 'utinám ne in nemore . . . ' nihilo minus legimus quam hoc idem graecum, quae autem de bene beateque uiuendo a platone disputata sunt, haec explicari non placebit latine? quid? si nos non interpretum fungimur munere, sed tuemur ea, quae dicta sunt ab iis, quos probamus, eisque nostrum iudicium et nostrum scribendi ordinem adiungimus, quid habent, cur graeca anteponant iis, quae et splendide dicta sint neque sint conuersa de graecis? nam si dicent ab illis has res esse tractatas, ne ipsos quidem graecos est cur tam multos legant, quam legendi sunt. quid enim est a chrysippo praetermissum in stoicis? legimus tamen diogenem, antipatrum, mnesarchum, panaetium, multos alios in primisque familiarem nostrum posidonium. quid? theophrastus mediocriterne delectat, cum tractat locos ab aristotele ante tractatos? quid? epicurei num desistunt de isdem, de quibus et ab epicuro scriptum est et ab antiquis, ad arbitrium suum scribere? quodsi graeci leguntur a graecis isdem de rebus alia ratione compositis, quid est, cur nostri a nostris non legantur? 