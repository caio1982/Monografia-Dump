pro q. roscio comoedo oratio  . . . . malitiam naturae crederetur. is scilicet uir optimus et singulari fide praeditus in suo iudicio suis tabulis testibus uti conatur. solent fere dicere qui per tabulas hominis honesti pecuniam expensam tulerunt: 'egone talem uirum corrumpere potui, ut mea causa falsum in codicem referret?' exspecto quam mox chaerea hac oratione utatur: 'egone hanc manum plenam perfidiae et hos digitos meos impellere potui ut falsum perscriberent nomen?' quod si ille suas proferet tabulas, proferet suas quoque roscius. erit in illius tabulis hoc nomen, at <in> huius non erit. cur potius illius quam huius credetur?— scripsisset ille, si non iussu huius expensum tulisset? —non scripsisset hic quod sibi expensum ferre iussisset? nam quem ad modum turpe est scribere quod non debeatur, sic improbum est non referre quod debeas. aeque enim tabulae condemnantur eius qui uerum non rettulit et eius qui falsum perscripsit. sed ego copia et facultate causae confisus uide quo progrediar. si tabulas  c. fannius accepti et expensi profert suas in suam rem suo arbitratu scriptas, quo minus secundum illum iudicetis non recuso. quis hoc frater fratri, quis parens filio tribuit ut, quodcumque rettulisset, id ratum haberet? ratum habebit roscius; profer; quod tibi fuerit persuasum, huic erit persuasum, quod tibi fuerit probatum, huic erit probatum. paulo ante m. perpennae, p. saturi tabulas poscebamus, nunc tuas, c. fanni chaerea, solius flagitamus et quo minus secundum eas lis detur non recusamus; quid ita non profers? non conficit tabulas? immo diligentissime. non refert parua nomina in codices? immo omnis summas. leue et tenue hoc nomen est? hs  ccci ↄↄↄ sunt. quo modo tibi tanta pecunia extraordinaria iacet? quo modo hs  ccci ↄↄↄ in codice accepti et expensi non sunt? pro di immortales! essene quemquam tanta audacia praeditum qui, quod nomen referre in tabulas timeat, id petere audeat, quod in codicem iniuratus referre noluerit, id iurare in litem non dubitet, quod sibi probare non possit, id persuadere alteri conetur! 