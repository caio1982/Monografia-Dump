in .  oct .   57 <cicero attico sal.> si forte rarius tibi a me quam a ceteris litterae redduntur, peto a te ut id non modo neglegentiae meae sed ne occupationi quidem tribuas; quae etsi summa est, tamen nulla esse potest tanta ut interrumpat iter amoris nostri et offici mei. nam ut ueni romam, iterum nunc sum certior factus esse cui darem litteras; itaque has alteras dedi.  prioribus tibi declaraui aduentus noster qualis fuisset et quis esset status atque omnes res nostrae quem ad modum essent, 'ut in secundis fluxae, ut in aduersis bonae'. post illas datas litteras secuta est summa contentio de domo. diximus apud pontifices prid. kal. oct. acta res est accurate a nobis, et si umquam in dicendo fuimus aliquid, aut etiam si numquam alias fuimus, tum profecto dolor et <rei> magnitudo uim quandam nobis dicendi dedit. itaque oratio iuuentuti nostrae deberi non potest; quam tibi, etiam si non desideras, tamen mittam cito.  cum pontifices decressent ita, 'si neque populi iussu neque plebis scitu is qui se dedicasse diceret nominatim ei rei praefectus esset neque populi iussu aut plebis scitu id facere iussus  esset, uideri posse sine religione eam partem areae mihi restitui', mihi facta statim est gratulatio (nemo enim dubita<ba>t quin domus nobis esset adiudicata), cum subito ille in contionem escendit quam appius ei dedit. nuntiat [iam] populo pontifices secundum se decreuisse, me autem ui conari in possessionem uenire; hortatur ut se et appium sequantur et suam libertatem ut defendant. hic cum etiam illi infimi partim admirarentur partim irriderent hominis amentiam (ego statueram illuc non accedere nisi cum consules ex senatus consulto porticum catuli restituendam locassent), kal. oct. habetur senatus frequens. adhibentur omnes pontifices qui erant senatores. a quibus marcellinus, qui erat cupidissimus mei, sententiam primus rogatus quaesiuit quid essent in decernendo secuti. tum m. lucullus de omnium collegarum sententia respondit religionis iudices pontifices fuisse, legis <es>se senatum; se et collegas suos de religione statuisse, in senatu de lege statuturos cum senatu. itaque suo quisque horum loco sententiam rogatus multa secundum causam nostram disputauit. cum ad clodium uentum est, cupiit diem consumere, neque ei finis est factus; sed tamen, cum horas tris fere dixisset, odio et strepitu senatus coactus est aliquando perorare. cum fieret senatus consultum in sententiam marcellini, omnibus praeter unum adsentientibus, serranus <intercessit. de> intercessione statim ambo consules referre coeperunt. cum sententiae grauissimae dicerentur, senatui placere mihi domum  restitui, porticum catuli locari, auctoritatem ordinis ab omnibus magistratibus defendi, si quae uis esset facta, senatum existimaturum eius opera factam esse qui senatus consulto intercessisset, serranus pertimuit et cornicinus ad suam ueterem fabulam rediit; abiecta toga se ad generi pedes abiecit. ille noctem sibi postulauit. non concedebant; reminiscebantur enim kal. ian. uix tamen ei de mea uoluntate concessum est.  postridie senatus consultum factum est id quod ad te misi. deinde consules porticum catuli restituendam locarunt; illam porticum redemptores statim sunt demoliti libentissimis omnibus. nobis superficiem aedium consules de consili sententia aestimarunt hs uicies, cetera ualde illiberaliter: tusculanam uillam quingentis milibus, formianum hs ducentis quinquaginta milibus. quae aestimatio non modo uehementer ab optimo quoque sed etiam a plebe reprehenditur. dices 'quid igitur causae fuit?' dicunt illi quidem pudorem meum, quod neque negarim neque uehementius postularim. sed non est id; nam hoc quidem etiam profuisset. uerum iidem, mi t. pomponi, iidem, inquam, illi, quos ne tu quidem ignoras, qui mihi pinnas inciderant, nolunt easdem renasci. sed, ut spero, iam renascuntur. tu modo ad nos ueni; quod uereor ne tardius interuentu uarronis tui nostrique facias.  quoniam acta quae sint habes, de reliqua nostra cogitatione cognosce. ego me a pompeio legari ita sum passus ut nulla re impedirer. quod nisi uellem mihi esset integrum ut, si comitia  censorum proximi consules haberent, petere possem, uotiuam legationem sumpsissem prope omnium fanorum, lucorum; sic enim nostrae rationes utilitatis meae postulabant. sed uolui meam potestatem esse uel petendi uel ineunte aestate exeundi, et interea me esse in oculis ciuium de me optime meritorum non alienum putaui.  ac forensium quidem rerum haec nostra consilia sunt, domesticarum autem ualde impedita. domus aedificatur, scis quo sumptu, qua molestia. reficitur formianum, quod ego nec relinquere possum nec uidere. tusculanum proscripsi, <etsi> suburbano non facile careo. amicorum benignitas exhausta est in ea re quae nihil habuit praeter dedecus; quod sensisti tu absens, <tui> praesentes. quorum studiis ego et copiis, si esset per meos defensores licitum, facile essem omnia consecutus; quo in genere nunc uehementer laboratur. cetera quae me sollicitant μυστικώτερα sunt. amamur a fratre et a filia. <te> exspectamus.