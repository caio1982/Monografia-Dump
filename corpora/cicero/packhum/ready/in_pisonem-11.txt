confer nunc, epicure noster ex hara producte non ex schola, confer, si audes, absentiam tuam cum mea. obtinuisti prouinciam consularem finibus eis quos lex cupiditatis tuae, non quos lex generi tui pepigerat. nam lege caesaris iustissima atque optima populi liberi plane et uere erant liberi, lege autem ea quam nemo legem praeter te et conlegam tuum putauit omnis erat tibi achaia, thessalia, athenae, cuncta graecia addicta; habebas exercitum tantum quantum tibi non senatus aut populus romanus dederat, sed quantum tua libido conscripserat; aerarium exhauseras. quas res gessisti imperio, exercitu, prouincia consulari? quas res gesserit, quaero! qui ut uenit, statim—nondum commemoro rapinas, non exactas pecunias, non captas, non imperatas, non neces sociorum, non caedis hospitum, non perfidiam, non immanitatem, non scelera praedico; mox, si uidebitur, ut cum fure, ut cum sacrilego, ut cum sicario disputabo; nunc meam spoliatam fortunam conferam cum florente fortuna imperatoris. quis umquam prouinciam cum exercitu obtinuit qui nullas ad senatum litteras miserit? tantam uero prouinciam cum tanto exercitu, macedoniam praesertim, quam tantae barbarorum gentes attingunt ut semper macedonicis imperatoribus idem fines prouinciae fuerint qui gladiorum  atque pilorum; ex qua aliquot praetorio imperio, consulari quidem nemo rediit, qui incolumis fuerit, quin triumpharit! est hoc nouum; multo illud magis. appellatus est hic uolturius illius prouinciae, si dis placet, imperator. ne tum quidem, paule noster, tabellas romam cum laurea mittere audebas? 'misi,' inquit. quis umquam recitauit, quis ut recitarentur postulauit? nihil enim mea iam refert, utrum tu conscientia oppressus scelerum tuorum nihil umquam ausus sis scribere ad eum ordinem quem despexeras, quem adflixeras, quem deleueras, an amici tui tabellas abdiderint idemque silentio suo temeritatem atque audaciam tuam condemnarint; atque haud scio an malim te uideri nullo pudore fuisse in litteris mittendis, at amicos tuos plus habuisse et pudoris et consili, quam aut te uideri pudentiorem fuisse quam soles, aut tuum factum non esse condemnatum iudicio amicorum. quod si non tuis nefariis in hunc ordinem contumeliis in perpetuum tibi curiam praeclusisses, quid tandem erat actum aut gestum in tua prouincia de quo ad senatum cum gratulatione aliqua scribi abs te oporteret? uexatio macedoniae, an oppidorum turpis amissio, an sociorum direptio, an agrorum depopulatio, an munitio thessalonicae, an obsessio militaris uiae, an exercitus nostri interitus ferro, fame, frigore, pestilentia? tu uero qui ad senatum nihil scripseris, ut in urbe nequior inuentus es quam gabinius, sic in prouincia paulo tamen quam ille demissior. nam ille gurges atque helluo natus abdomini suo non laudi et gloriae, cum equites romanos in prouincia, cum publicanos nobiscum et uoluntate et dignitate coniunctos omnis fortunis, multos fama uitaque priuasset, cum  egisset aliud nihil illo exercitu nisi ut urbis depopularetur, agros uastaret, exhauriret domos, ausus est—quid enim ille non audeat?—a senatu supplicationem per litteras postulare. o di immortales! tune etiam atque adeo uos, geminae uoragines scopulique rei publicae, uos meam fortunam deprimitis, uestram extollitis, cum de me ea senatus consulta absente facta sint, eae contiones habitae, is motus fuerit municipiorum et coloniarum omnium, ea decreta publicanorum, ea conlegiorum, ea denique generum ordinumque omnium quae non modo ego optare numquam auderem sed cogitare non possem, uos autem sempiternas foedissimae turpitudinis notas subieritis? an ego, si te et gabinium cruci suffixos uiderem, maiore adficerer laetitia ex corporis uestri laceratione quam adficior ex famae? nullum est supplicium putandum quo adfici casu aliquo etiam boni uiri fortesque possunt. atque hoc quidem etiam isti tui dicunt uoluptarii graeci: quos utinam ita audires ut erant audiendi; numquam te in tot flagitia ingurgitasses. uerum audis in praesepibus, audis in stupris, audis in cibo et uino. sed dicunt isti ipsi qui mala dolore, bona uoluptate definiunt, sapientem, etiam si in phalaridis tauro inclusus succensis ignibus torreatur, dicturum tamen suaue illud esse seque ne tantulum quidem commoueri. tantam uirtutis uim esse uoluerunt ut non posset esse umquam uir bonus non beatus. quae est igitur poena, quod supplicium? id mea sententia quod accidere nemini potest nisi nocenti, suscepta fraus, impedita  et oppressa mens, bonorum odium, nota inusta senatus, amissio dignitatis. nec mihi ille m. regulus quem carthaginienses resectis palpebris inligatum in machina uigilando necauerunt supplicio uidetur adfectus, nec c. marius quem italia seruata ab illo demersum in minturnensium paludibus, africa deuicta ab eodem expulsum et naufragum uidit. fortunae enim ista tela sunt non culpae; supplicium autem est poena peccati. neque uero ego, si umquam uobis mala precarer, quod saepe feci, in quo di immortales meas preces audiuerunt, morbum aut mortem aut cruciatum precarer. thyestea est ista exsecratio poetae uolgi animos non sapientium mouentis, ut tu 'naufragio expulsus uspiam saxis fixus asperis, euisceratus latere penderes,' ut ait ille, 'saxa spargens tabo, sanie et sanguine atro.' non ferrem omnino moleste, si ita accidisset; sed id tamen esset humanum. m. marcellus, qui ter consul fuit, summa uirtute, pietate, gloria militari, periit in mari; qui tamen ob uirtutem in gloria et laude uiuit. in fortuna quadam est illa mors non in poena putanda. quae est igitur poena, quod supplicium, quae saxa, quae cruces? esse duos duces in prouinciis populi romani, habere exercitus, appellari imperatores; horum alterum sic fuisse infrenatum conscientia scelerum et fraudum suarum ut ex ea prouincia  quae fuerit ex omnibus una maxime triumphalis nullam sit ad senatum litteram mittere ausus. ex qua prouincia modo uir omni dignitate ornatissimus, l. torquatus, magnis rebus gestis me referente ab senatu imperator est appellatus, unde his paucis annis cn. dolabellae, c. curionis, m. luculli iustissimos triumphos uidimus, ex ea te imperatore nuntius ad senatum adlatus est nullus; ab altero adlatae litterae, recitatae, relatum ad senatum. di immortales! idne ego optarem ut inimicus meus ea qua nemo umquam ignominia notaretur, ut senatus is qui in eam iam benignitatis consuetudinem uenit ut eos qui bene rem publicam gesserint nouis honoribus adficiat et numero dierum et genere uerborum, huius unius litteris nuntiantibus non crederet, postulantibus denegaret? his ego rebus pascor, his delector, his perfruor, quod de uobis hic ordo opinatur non secus ac de acerrimis hostibus, quod uos equites romani, quod ceteri ordines, quod cuncta ciuitas odit, quod nemo bonus, nemo denique ciuis est, qui modo se ciuem esse meminerit, qui uos non oculis fugiat, auribus respuat, animo aspernetur, recordatione denique ipsa consulatus uestri perhorrescat. haec ego semper de uobis expetiui, haec optaui, haec precatus sum; plura etiam acciderunt quam uellem; nam ut amitteretis exercitum, numquam me hercule optaui. illud etiam accidit praeter optatum meum, sed ualde ex uoluntate. mihi enim numquam uenerat in mentem furorem et insaniam optare uobis in quam incidistis. atqui fuit optandum. me tamen fugerat deorum immortalium  has esse in impios et consceleratos poenas certissimas. nolite enim ita putare, patres conscripti, ut in scaena uidetis, homines consceleratos impulsu deorum terreri furialibus taedis ardentibus; sua quemque fraus, suum facinus, suum scelus, sua audacia de sanitate ac mente deturbat; hae sunt impiorum furiae, hae flammae, hae faces. ego te non uaecordem, non furiosum, non mente captum, non tragico illo oreste aut athamante dementiorem putem, qui sis ausus primum facere—nam id est caput—deinde paulo ante torquato, sanctissimo et grauissimo uiro, premente confiteri te prouinciam macedoniam, in quam tantum exercitum transportasses, sine ullo milite reliquisse? mitto de amissa maxima parte exercitus; sit hoc infelicitatis tuae; dimittendi uero exercitus quam potes adferre causam? quam potestatem habuisti, quam legem, quod senatus consultum, quod ius, quod exemplum? quid est aliud furere? non cognoscere homines, non cognoscere leges, non senatum, non ciuitatem? cruentare corpus suum leue est; maior haec est uitae, famae, salutis suae uolneratio. si familiam tuam dimisisses, quod ad neminem nisi ad ipsum te pertineret, amici te constringendum putarent; praesidium tu rei publicae, custodiam prouinciae iniussu populi romani senatusque dimisisses, si tuae mentis compos fuisses? ecce tibi alter effusa iam maxima praeda quam ex fortunis publicanorum, quam ex agris urbibusque sociorum exhauserat, cum partim eius praedae profundae libidines deuorassent, partim noua quaedam et inaudita luxuries, partim etiam in illis locis ubi omnia diripuit emptiones ad  hunc tusculani montem exstruendum; cum iam egeret, cum illa eius intermissa intolerabilis aedificatio constitisset, se ipsum, fascis suos, exercitum populi romani, numen interdictumque deorum immortalium, responsa sacerdotum, auctoritatem senatus, iussa populi romani, nomen ac dignitatem imperi regi aegyptio uendidit. cum finis prouinciae tantos haberet quantos uoluerat, quantos optarat, quantos pretio mei capitis periculoque emerat, eis se tenere non potuit; exercitum eduxit ex syria. qui licuit extra prouinciam? praebuit se mercennarium comitem regi alexandrino. quid hoc turpius? in aegyptum uenit, signa contulit cum alexandrinis. quando hoc bellum aut hic ordo aut populus susceperat? cepit alexandream. quid aliud exspectamus a furore eius nisi ut ad senatum tantis de rebus gestis litteras mittat? hic si mentis esset suae, nisi poenas patriae disque immortalibus eas quae grauissimae sunt furore atque insania penderet, ausus esset—mitto exire de prouincia, educere exercitum, bellum sua sponte gerere, in regnum iniussu populi romani aut senatus accedere, quae cum plurimae leges ueteres, tum lex cornelia maiestatis, iulia de pecuniis repetundis planissime uetat? sed haec omitto; ille si non acerrime fureret, auderet, quam prouinciam p. lentulus, amicissimus huic ordini, cum et auctoritate senatus et sorte haberet, interposita religione sine ulla dubitatione deposuisset, eam sibi adsciscere, cum, etiam si religio non impediret, mos maiorum tamen et exempla et grauissimae legum poenae uetarent?  