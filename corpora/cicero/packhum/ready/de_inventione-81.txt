ergo is, qui scriptum defendet, his locis plerumque omnibus, maiore autem parte semper poterit uti: primum scriptoris conlaudatione et loco communi, nihil eos, qui iudicent, nisi id, quod scriptum, spectare oportere; et hoc eo magis, si legitimum scriptum proferetur, id est aut lex ipsa aut aliquid ex lege; postea,  quod uehementissimum est, facti aut intentionis aduersariorum cum ipso scripto contentione, quid scriptum sit, quid factum, quid iuratus iudex; quem locum multis modis uariare oportebit, tum ipsum secum admirantem, quidnam contra dici possit, tum ad iudicis officium reuertentem et ab eo quaerentem, quid praeterea audire aut exspectare debeat; tum ipsum aduersarium quasi in testis loco producendo, hoc est interrogando, utrum scriptumne neget esse eo modo, an ab se contra factum esse aut contra contendi neget; utrum negare ausus sit, se dicere desiturum. si neutrum neget et contra tamen dicat: nihil esse quo hominem inpudentiorem quisquam se uisurum arbitretur. in hoc ita commorari conueniet, quasi nihil praeterea dicendum sit et quasi contra dici nihil possit, saepe id, quod scriptum est, recitando, saepe cum scripto factum aduersarii confligendo atque interdum acriter ad iudicem ipsum reuertendo. quo in loco iudici demonstrandum est, quid iuratus sit, quid sequi debeat: duabus de causis iudicem dubitare oportere, si aut scriptum sit obscure aut neget aliquid aduersarius; cum et scriptum aperte sit et aduersarius omnia confiteatur, tum iudicem legi parere, non interpretari legem oportere. 