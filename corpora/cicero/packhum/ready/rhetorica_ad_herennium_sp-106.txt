ergo haec exornatio, cui licentiae nomen est, sicuti demonstrauimus, duplici ratione tractabitur: acrimonia, quae si nimium fuerit aspera, mitigabitur laude; et adsimulatione, <de> qua posterius diximus, quae non indiget mitigationis, propterea quod imitatur licentiam et sua spontes<t> ad animum auditoris adcommodata.  deminutio est, qu<o>m aliquid inesse in nobis aut in <i>is, quos defendimus, aut natura aut fortuna aut industria dicemus egregium, quod, ne qua significetur adrogans ostentatio, deminuitur et adtenuatur oratione, hoc modo: 'nam hoc pro meo iure, iudices, dico, me labore et industria curasse, ut disciplinam militarem non in postremis tenerem.'  hic si quis dixisset: 'ut optime tenerem,' tametsi uere dixisset, tamen adrogans uisus esset. nunc et ad inuidiam uitandam et laudem conparandam satis dictum est.  item: 'utrum igitur auaritiae an egestatis causa accessit ad maleficium? auaritiae? at largissimus fuit in amicos; quod signum liberalitatis est, quae contraria est auaritiae. egestatis? huic quidem pater  —nolo nimium dicere—non tenuissimum patrimonium reliquit.'  hic quoque uitatum est, ne 'magnum' aut 'maximum' diceretur. hoc igitur in nostris aut eorum, quos defendemus, egregiis commodis proferendis obseruabimus. nam eiusmodi res et inuidiam contrahunt in uita et odium in oratione, si inconsiderate tractes. quare quemadmodum ratione in uiuendo fugitur inuidia, sic in dicendo consilio uitatur odium. 