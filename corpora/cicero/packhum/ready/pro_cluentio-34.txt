obiectum est c. uibium capacem ab hoc a. cluentio ueneno esse sublatum. opportune adest homo summa fide et omni uirtute praeditus, l. plaetorius, senator qui illius uibi hospes fuit et familiaris. apud hunc ille romae habitauit, apud hunc aegrotauit, huius domi est mortuus. at heres est cluentius. intestatum dico esse mortuum possessionemque eius bonorum ex edicto praetoris huic illius sororis filio, adulescenti pudentissimo et in primis honesto, equiti romano, datam, n. cluentio quem uidetis.  alterum uenefici crimen oppianico huic adulescenti, cum eius in nuptiis more larinatium multitudo hominum pranderet, uenenum habiti consilio paratum; id cum daretur in mulso, balbutium quendam, eius familiarem, intercepisse, bibisse, statimque esse mortuum. hoc ego si sic agerem tamquam mihi crimen esset diluendum, haec pluribus uerbis dicerem per quae nunc paucis percurrit oratio mea. quid umquam habitus in se admisit ut hoc tantum ab eo facinus non abhorrere uideatur? quid autem magno opere oppianicum metuebat, cum ille uerbum omnino in hac ipsa causa nullum facere potuerit, huic autem accusatores uiua matre deesse non possint? id quod iam intellegetis. an ut de  causa eius periculi nihil decederet, ad causam nouum crimen accederet? quod autem tempus ueneni dandi illo die, illa frequentia? per quem porro datum? unde sumptum? quae deinde interceptio poculi? cur non de integro autem datum? multa sunt quae dici possunt, sed non committam ut uidear non dicendo uoluisse dicere; res enim se ipsa defendit. nego illum adulescentem quem statim epoto poculo mortuum esse dixistis omnino illo die esse mortuum. magnum crimen et impudens mendacium! perspicite cetera. dico illum, cum ad illud prandium crudior uenisset et, ut aetas illa fert, sibi tamen non pepercisset, aliquot dies aegrotasse et ita esse mortuum. quis huic rei testis est? idem qui sui luctus, pater; pater, inquam, illius adulescentis, quem propter animi dolorem pertenuis suspicio potuisset ex illo loco testem in a. cluentium constituere, is hunc suo testimonio subleuat; quod recita. tu autem, nisi molestum est, paulisper exsurge; perfer hunc dolorem commemorationis necessariae, in qua ego diutius non morabor quoniam, quod fuit uiri optimi, fecisti ut ne cui innocenti maeror tuus calamitatem et falsum crimen adferret. 