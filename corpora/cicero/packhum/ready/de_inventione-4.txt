quare materia quidem nobis rhetoricae uidetur artis ea, quam aristoteli uisam esse diximus; partes autem eae, quas plerique dixerunt, inuentio, dispositio, elocutio, memoria, pronuntiatio. inuentio est excogitatio rerum uerarum aut ueri similium, quae causam probabilem reddant; dispositio est rerum inuentarum in ordinem distributio; elocutio est idoneorum uerborum [et sententiarum] ad inuentionem accommodatio; memoria est firma animi rerum ac uerborum ad inuentionem  perceptio; pronuntiatio est ex rerum et uerborum dignitate uocis et corporis moderatio.  nunc his rebus breuiter constitutis eas rationes, quibus ostendere possimus genus et finem et officium huius artis, aliud in tempus differemus; nam et multorum uerborum indigent et non tanto opere ad artis descriptionem et praecepta tradenda pertinent. eum autem, qui artem rhetoricam scribat, de duabus reliquis rebus, materia artis ac partibus, scribere oportere existimamus. ac mihi quidem uidetur coniuncte agendum de materia ac partibus. quare inuentio, quae princeps est omnium partium, potissimum in omni causarum genere, qualis debeat esse, consideretur.  omnis res, quae habet in se positam in dictione ac disceptatione aliquam controuersiam, aut facti aut nominis aut generis aut actionis continet quaestionem. eam igitur quaestionem, ex qua causa nascitur, constitutionem appellamus. constitutio est prima conflictio causarum ex depulsione intentionis profecta, hoc modo: 'fecisti': 'non feci' aut 'iure feci'. cum facti controuersia est, quoniam coniecturis causa firmatur, constitutio coniecturalis appellatur. cum autem nominis, quia uis uocabuli definienda uerbis est, constitutio definitiua nominatur. cum uero, qualis res sit, quaeritur, quia et de ui et de genere negotii controuersia est, constitutio generalis uocatur. at cum causa ex eo pendet,  quia non aut is agere uidetur, quem oportet, aut non cum eo, quicum oportet, aut non apud quos, quo tempore, qua lege, quo crimine, qua poena oportet, translatiua dicitur constitutio, quia actio translationis et commutationis indigere uidetur. atque harum aliquam in omne causae genus incidere necesse est; nam in quam rem non inciderit, in ea nihil esse poterit controuersiae. quare eam ne causam quidem conuenit putari. 