ac mihi quidem uidetur, cum duae sententiae fuissent ueterum philosophorum, una eorum, qui censerent omnia ita fato fieri, ut id fatum uim necessitatis adferret, in qua sententia democritus, heraclitus, empedocles, aristoteles fuit, altera eorum, quibus uiderentur sine ullo fato esse animorum motus uoluntarii, chrysippus tamquam arbiter honorarius medium ferire uoluisse, sed adplicat se ad eos potius, qui necessitate motus animorum liberatos uolunt; dum autem uerbis utitur suis, delabitur in eas difficultates, ut necessitatem fati confirmet inuitus. atque hoc, si placet, quale sit uideamus in adsensionibus, quas prima oratione tractaui. eas enim ueteres illi, quibus omnia fato fieri uidebantur, ui effici et necessitate dicebant. qui autem ab iis dissentiebant, fato adsensiones liberabant negabantque fato adsensionibus adhibito necessitatem ab his posse remoueri, iique ita disserebant: 'si omnia fato fiunt, omnia fiunt causa antecedente, et, si adpetitus, illa etiam, quae adpetitum sequuntur, ergo etiam adsensiones; at, si causa adpetitus non est sita in nobis, ne ipse quidem adpetitus est in nostra potestate; quod si ita est, ne illa quidem, quae adpetitu efficiuntur, sunt sita in nobis; non sunt igitur neque adsensiones neque actiones in nostra potestate. ex quo efficitur, ut nec laudationes iustae sint nec uituperationes nec honores nec supplicia'. quod cum uitiosum sit, probabiliter concludi putant non omnia fato fieri, quaecumque fiant.  chrysippus autem cum et necessitatem inprobaret et nihil uellet sine praepositis causis euenire, causarum genera distinguit, ut et necessitatem effugiat et  retineat fatum. 'causarum enim', inquit, 'aliae sunt perfectae et principales, aliae adiuuantes et proximae. quam ob rem, cum dicimus omnia fato fieri causis antecedentibus, non hoc intellegi uolumus: causis perfectis et principalibus, sed causis adiuuantibus [antecedentibus] et proximis'. itaque illi rationi, quam paulo ante conclusi, sic occurrit: si omnia fato fiant, sequi illud quidem, ut omnia causis fiant antepositis, uerum non principalibus causis et perfectis, sed adiuuantibus et proximis. quae si ipsae non sunt in nostra potestate, non sequitur, ut ne adpetitus quidem sit in nostra potestate. at hoc sequeretur, si omnia perfectis et principalibus causis fieri diceremus, ut, cum eae causae non essent in nostra potestate, ne ille quidem esset in nostra potestate. quam ob rem, qui ita fatum introducunt, ut necessitatem adiungant, in eos ualebit illa conclusio; qui autem causas antecedentis non dicent perfectas neque principalis, in eos nihil ualebit. quod enim dicantur adsensiones fieri causis antepositis, id quale sit, facile a se explicari putat. nam quamquam adsensio non possit fieri nisi commota uiso, tamen, cum id uisum proximam causam habeat, non principalem, hanc habet rationem, ut chrysippus uult, quam dudum diximus, non ut illa quidem fieri possit nulla ui extrinsecus excitata (necesse est enim adsensionem uiso commoueri), sed reuertitur ad cylindrum et ad turbinem suum, quae moueri incipere nisi pulsa non possunt. id autem cum accidit, suapte natura, quod superest, et cylindrum uolui et uersari turbinem putat. 'ut igitur', inquit, 'qui protrusit cylindrum, dedit ei principium motionis, uolubilitatem autem non dedit, sic uisum obiectum inprimet illud quidem et quasi signabit in animo suam speciem, sed adsensio nostra erit in potestate, eaque, quem ad modum in cylindro dictum  est, extrinsecus pulsa, quod reliquum est, suapte ui et natura mouebitur. quodsi aliqua res efficeretur sine causa antecedente, falsum esset omnia fato fieri; sin omnibus, quaecumque fiunt, ueri simile est causam antecedere, quid adferri poterit, cur non omnia fato fieri fatendum sit? modo intellegatur, quae sit causarum distinctio ac dissimilitudo.' haec cum ita sint a chrysippo explicata, si illi, qui negant adsensiones fato fieri, â€ fateantur tamen eas non sine uiso antecedente fieri, alia ratio est; sed, si concedunt anteire uisa, nec tamen fato fieri adsensiones, quod proxima illa et continens causa non moueat adsensionem, uide, ne idem dicant. neque enim chrysippus, concedens adsensionis proximam et continentem causam esse in uiso positam, [neque] eam causam esse ad adsentiendum necessariam concedet, ut, si omnia fato fiant, omnia causis fiant antecedentibus et necessariis; itemque illi, qui ab hoc dissentiunt confitentes non fieri adsensiones sine praecursione uisorum, dicent, si omnia fato fierent eius modi, ut nihil fieret nisi praegressione causae, confitendum esse fato fieri omnia; ex quo facile intellectu est, quoniam utrique patefacta atque explicata sententia sua ad eundem exitum ueniant, uerbis eos, non re dissidere. omninoque cum haec sit distinctio, ut quibusdam in rebus uere dici possit, cum hae causae antegressae sint, non esse in nostra potestate, quin illa eueniant, quorum causae fuerint, quibusdam autem in rebus causis antegressis in nostra tamen esse potestate, ut illud aliter eueniat, hanc distinctionem utrique adprobant, sed alteri censent, quibus in rebus, cum causae antecesserint, non sit in nostra potestate, ut aliter illa eueniant, eas fato fieri; quae autem in nostra potestate sint, ab iis fatum abesse . . . . 