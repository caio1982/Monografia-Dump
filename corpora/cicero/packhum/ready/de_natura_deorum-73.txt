dicamus igitur balbe oportet contra illos etiam, qui hos deos ex hominum genere in caelum translatos non re sed opinione esse dicunt, quos auguste omnes sancteque ueneramur. principio ioues tres numerant  i qui theologi nominantur, ex quibus primum et secundum natos in arcadia, alterum patre aethere, ex quo etiam proserpinam natam ferunt et liberum, alterum patre caelo, qui genuisse mineruam dicitur, quam principem et inuentricem belli ferunt, tertium cretensem saturni filium, cuius in illa insula sepulcrum ostenditur. dioscoroe etiam apud graios multis modis nominantur: primi tres, qui appellantur anactes athenis, ex rege ioue antiquissimo et proserpina nati tritopatreus eubuleus dionysus, secundi ioue tertio nati et leda castor et pollux; tertii dicuntur a non nullis alco et melampus †euiolus, atrei filii, qui pelope natus fuit. iam musae primae quattuor [natae] ioue altero †nata et thelxinoe† aoede arche melete, secundae ioue tertio et mnemosyne procreatae nouem, tertiae [ioue tertio] piero natae et antiopa, quas pieridas et pierias solent poetae appellare, isdem nominibus et eodem numero quo proxumae superiores. cumque tu solem quia solus esset appellatum esse dicas, soles ipsi quam multi a theologis proferuntur. unus eorum ioue natus nepos aetheris, alter hyperione, tertius uolcano nili filio, cuius urbem aegyptii uolunt esse eam quae heliopolis appellatur, quartus is quem heroicis temporibus acantho rhodi peperisse dicitur, <pater> ialysi camiri lindi, unde rhodii, quintus qui colchis fertur aeetam et circam procreauisse.  uolcani item complures: primus caelo natus, ex quo et minerua apollinem eum cuius in tutela athenas antiqui historici esse uoluerunt, secundus [in] nilo natus opas ut aegyptii appellant, quem custodem esse aegypti uolunt, tertius ex tertio ioue et iunone, qui lemni fabricae traditur praefuisse, quartus maemalio natus, qui tenuit insulas propter siciliam quae uolcaniae nominabantur. mercurius unus caelo patre die matre natus, cuius obscenius excitata natura traditur quod aspectu proserpinae commotus sit, alter ualentis et phoronidis filius is qui sub terris habetur idem trophonius, tertius ioue tertio natus et maia, ex quo et penelopa pana natum ferunt, quartus nilo patre, quem aegyptii nefas habent nominare, quintus quem colunt pheneatae, qui argum dicitur interemisse ob eamque causam aegyptum profugisse atque aegyptiis leges et litteras tradidisse: hunc aegyptii theyt appellant, eodemque nomine anni primus mensis apud eos uocatur. aesculapiorum primus apollinis, quem arcades colunt, qui specillum inuenisse primusque uolnus dicitur obligauisse, secundus secundi mercuri frater: is fulmine percussus dicitur humatus esse cynosuris; tertius arsippi et arsinoae, qui primus purgationem alui dentisque euolsionem ut ferunt inuenit, cuius in arcadia non longe a lusio flumine sepulcrum et lucus ostenditur. apollinum antiquissimus is quem paulo antea e uolcano natum esse dixi custodem athenarum,  alter corybantis filius natus in creta, cuius de illa insula cum ioue ipso certamen fuisse traditur, tertius ioue tertio natus et latona, quem ex hyperboreis delphos ferunt aduenisse, quartus in arcadia, quem arcades nomionem appellant quod ab eo se leges ferunt accepisse. dianae item plures, prima iouis et proserpinae, quae pinnatum cupidinem genuisse dicitur, secunda notior quam ioue tertio et latona natam accepimus; tertiae pater upis traditur glauce mater: eam saepe graeci upim paterno nomine appellant. dionysos multos habemus, primum ioue et proserpina natum, secundum nilo, qui nysam dicitur interemisse, tertium cabiro patre, eumque regem asiae praefuisse dicunt, cui sabazia sunt instituta, quartum ioue et luna, cui sacra orphica putantur confici, quintum nyso natum et thyone, a quo trieterides constitutae putantur. uenus prima caelo et die nata, cuius eli delubrum uidimus, altera spuma procreata, ex qua et mercurio cupidinem secundum natum accepimus, tertia ioue nata et diona, quae nupsit uolcano, sed ex ea et marte natus anteros dicitur, quarta syria cyproque concepta, quae astarte uocatur, quam adonidi nupsisse proditum est. minerua prima quam apollinis matrem supra diximus, secunda orta nilo, quam aegyptii saietae colunt, tertia illa quam a ioue generatam supra diximus, quarta ioue nata et coryphe oceani filia, quam  arcades Κορίαν nominant et quadrigarum inuentricem ferunt, quinta pallantis, quae patrem dicitur interemisse uirginitatem suam uiolare conantem, cui pinnarum talaria adfigunt. cupido primus mercurio et diana prima natus dicitur, secundus mercurio et uenere secunda, tertius qui idem est anteros marte et uenere tertia. atque haec quidem <et alia> eius modi ex uetere graeciae fama collecta sunt. quibus intellegis resistendum esse, ne perturbentur religiones; uestri autem non modo haec non refellunt uerum etiam confirmant interpretando quorsum quidque pertineat. 