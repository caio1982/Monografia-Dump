illam alteram partem de nece saturnini nimis exiguam atque angustam esse uoluisti; quae non oratoris ingenium sed consulis auxilium implorat et flagitat. nam de perduellionis iudicio, quod a me sublatum esse criminari soles, meum crimen est, non rabiri. quod utinam, quirites, ego id aut primus aut solus ex hac re publica sustulissem! utinam hoc, quod ille crimen esse uolt, proprium testimonium meae laudis esset. quid enim optari potest quod ego mallem quam me in consulatu meo carnificem de foro,  crucem de campo sustulisse? sed ista laus primum est maiorum nostrorum, quirites, qui expulsis regibus nullum in libero populo uestigium crudelitatis regiae retinuerunt, deinde multorum uirorum fortium qui uestram libertatem non acerbitate suppliciorum infestam sed lenitate legum munitam esse uoluerunt.  quam ob rem uter nostrum tandem, labiene, popularis est, tune qui ciuibus romanis in contione ipsa carnificem, qui uincla adhiberi putas oportere, qui in campo martio comitiis centuriatis auspicato in loco crucem ad ciuium supplicium defigi et constitui iubes, an ego qui funestari contionem contagione carnificis ueto, qui expiandum forum populi romani ab illis nefarii sceleris uestigiis esse dico, qui castam contionem, sanctum campum, inuiolatum corpus omnium ciuium romanorum, integrum ius libertatis defendo seruari oportere? popularis uero tribunus pl. custos defensorque iuris et libertatis! porcia lex uirgas ab omnium ciuium romanorum corpore amouit, hic misericors flagella rettulit; porcia lex libertatem ciuium lictori eripuit, labienus, homo popularis, carnifici tradidit; c. gracchus legem tulit ne de capite ciuium romanorum iniussu uestro iudicaretur, hic popularis a  ii uiris iniussu uestro non iudicari de ciue romano sed indicta causa ciuem romanum capitis condemnari coegit. tu mihi etiam legis porciae, tu c. gracchi, tu horum libertatis, tu cuiusquam denique hominis popularis mentionem facis, qui non modo suppliciis inuisitatis sed etiam uerborum crudelitate inaudita uiolare libertatem huius populi, temptare mansuetudinem, commutare disciplinam conatus es? namque haec tua, quae te, hominem clementem popularemque, delectant,  'i,  lictor ,  conliga manus ,' non modo huius libertatis mansuetudinisque non sunt sed ne romuli quidem aut numae pompili; tarquini, superbissimi atque crudelissimi regis, ista sunt cruciatus carmina quae tu, homo lenis ac popularis, libentissime commemoras: ' caput obnubito , arbori infelici suspendito ,' quae uerba, quirites, iam pridem in hac re publica non solum tenebris uetustatis uerum etiam luce libertatis oppressa sunt. 