magnum hoc lampsacenum crimen est libidinis atque improbissimae cupiditatis: accipite nunc auaritiae prope modum in suo genere non leuius. milesios nauem poposcit, quae eum praesidi causa myndum prosequeretur: illi statim myoparonem egregium de sua classe ornatum atque armatum dederunt. hoc praesidio myndum profectus est. nam quid a milesiis lanae publice abstulerit, item de sumptu in aduentum, de contumeliis et iniuriis in magistratum milesium tametsi dici cum uere tum grauiter et uehementer potest, tamen dicere praetermittam eaque omnia testibus integra reseruabo: illud, quod neque taceri ullo modo neque dici pro dignitate potest, cognoscite. milites remigesque miletum myndo pedibus reuerti iubet: ipse myoparonem pulcherrimum de decem milesiorum nauibus electum l. magio et l. fannio, qui myndi habitabant, uendidit. hi sunt homines quos nuper senatus in hostium numero habendos censuit: hoc illi nauigio ad omnis populi romani hostis usque ab dianio [quod in hispania est] ad sinopam [quae in ponto est] nauigauerunt.  o, di immortales, incredibilem auaritiam singularemque audaciam! nauem tu de classe populi romani, quam tibi milesia ciuitas ut te prosequeretur dedisset, ausus es uendere? si te magnitudo malefici, si hominum existimatio non  mouebat, ne illud quidem cogitabas, huius improbissimi furti siue adeo nefariae praedae tam inlustrem ac tam nobilem ciuitatem testem futuram? an quia tum cn. dolabella in eum qui ei myoparoni praefuerat, milesiisque rem gestam renuntiarat, animaduertere tuo rogatu conatus est, renuntiationemque eius, quae erat in publicas litteras relata illorum legibus, tolli iusserat, idcirco te ex hoc crimine elapsum esse arbitrabare? multum te ista fefellit opinio, et quidem multis in locis. semper enim existimasti, et maxime in sicilia, satis cautum tibi ad defensionem fore, si aut referri aliquid in litteras publicas uetuisses, aut quod relatum esset tolli coegisses. hoc quam nihil sit, tametsi ex multis siciliae ciuitatibus priore actione didicisti, tamen etiam in hac ipsa ciuitate cognosce. sunt illi quidem dicto audientes, quam diu adsunt ii qui imperant: simul ac discesserunt, non solum illud perscribunt quod tum prohibiti sunt, sed etiam causam adscribunt cur non tum in litteras relatum sit. manent istae litterae mileti, manent, et dum erit illa ciuitas manebunt. decem enim nauis iussu l. murenae populus milesius ex pecunia uectigali populo romano fecerat, sicut pro sua quaeque parte asiae ceterae ciuitates. quam ob rem unam ex decem, non praedonum repentino aduentu sed legati latrocinio, non ui tempestatis sed hac horribili tempestate sociorum amissam in litteras publicas rettulerunt. sunt romae legati milesii, homines nobilissimi ac principes ciuitatis, qui tametsi mensem februarium et consulum designatorum nomen exspectant, tamen hoc tantum facinus non modo negare interrogati, sed ne producti quidem reticere poterunt: dicent, inquam, et religione adducti et domesticarum legum metu, quid illo myoparone factum sit, ostendent c. uerrem, in ea classe quae contra piratas aedificata sit, piratam ipsum consceleratum fuisse.  