retinete, retinete hominem in ciuitate, iudices, parcite et conseruate, ut sit qui uobiscum res iudicet, qui in senatu sine ulla cupiditate de bello et pace sententiam ferat. tametsi minus id quidem nobis, minus populo romano laborandum est, qualis istius in senatu sententia futura sit.  quae enim eius auctoritas erit? quando iste sententiam dicere audebit aut poterit? quando autem homo tantae luxuriae atque desidiae nisi februario mense aspirabit in curiam? uerum ueniat sane, decernat bellum cretensibus, liberet byzantios, regem appellet ptolomaeum, quae uult hortensius omnia dicat et sentiat; minus haec ad nos, minus ad uitae nostrae discrimen, minus ad fortunarum nostrarum periculum pertinent. illud est capitale, illud formidolosum, illud optimo cuique metuendum, quod iste, ex hoc iudicio si aliqua ui se eripuerit, in iudicibus sit necesse est, sententiam de capite ciuis romani ferat, sit in eius exercitu signifer qui imperium iudiciorum tenere uult. hoc populus romanus recusat, hoc ferre non potest; clamat permittitque uobis ut, si istis hominibus delectemini, si ex eo genere splendorem ordini atque ornamentum curiae constituere uelitis, habeatis sane istum uobiscum senatorem, etiam de uobis iudicem, si uultis, habeatis; de se homines, si qui extra istum ordinem sunt, quibus ne reiciendi quidem amplius quam trium iudicum praeclarae leges corneliae faciunt potestatem, hunc hominem tam crudelem, tam sceleratum, tam nefarium nolunt iudicare. etenim si illud est flagitiosum, quod mihi omnium rerum turpissimum maximeque nefarium uidetur, ob rem iudicandam pecuniam accipere, pretio habere addictam fidem et religionem, quanto illud flagitiosius improbius indignius, eum a quo pecuniam ob absoluendum acceperis condemnare, ut ne praedonum quidem praetor in fide retinenda consuetudinem conseruet! scelus est accipere ab reo: quanto magis ab accusatore,  quanto etiam sceleratius ab utroque! fidem cum proposuisses uenalem in prouincia, ualuit apud te plus is qui pecuniam maiorem dedit. concedo; forsitan aliquis aliquando eius modi quidpiam fecerit. cum uero fidem ac religionem tuam iam alteri addictam pecunia accepta habueris, postea eandem aduersario tradideris maiore pecunia, utrumque falles, et trades cui uoles, et ei quem fefelleris ne pecuniam quidem reddes? quem mihi tu bulbum, quem staienum? quod umquam huiusce modi monstrum aut prodigium audiuimus aut uidimus, qui cum reo transigat, post cum accusatore decidat, honestos homines, qui causam norint, ableget a consilioque dimittat, ipse solus reum absolutum, a quo pecuniam acceperit, condemnet pecuniamque non reddat? hunc hominem in iudicum numero habebimus? hic alteram decuriam senatoriam iudex obtinebit? hic de capite libero iudicabit? huic iudicialis tabella committetur? quam iste non modo cera, uerum etiam sanguine, si uisum erit, notabit. 