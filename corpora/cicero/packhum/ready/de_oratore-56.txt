et quoniam attigi cogitatione uim uarietatemque fortunae, non uagabitur oratio mea longius atque eis fere ipsis definietur uiris, qui hoc sermone, quem referre suscepimus, continentur. quis enim non iure beatam l. crassi mortem illam, quae est a multis saepe defleta, dixerit, cum horum ipsorum sit, qui tum cum illo postremum fere conlocuti sunt, euentum recordatus? tenemus enim memoria q. catulum, uirum omni laude praestantem, cum sibi non incolumem fortunam, sed exsilium et fugam deprecaretur, esse coactum, ut uita se ipse priuaret. iam m. antoni in eis ipsis rostris, in quibus ille rem publicam constantissime  consul defenderat quaeque censor imperatoriis manubiis ornarat, positum caput illud fuit, a quo erant multorum [ciuium] capita seruata; neque uero longe ab eo c. iuli caput hospitis etrusci scelere proditum cum l. iuli fratris capite iacuit, ut ille, qui haec non uidit, et uixisse cum re publica pariter et cum illa simul exstinctus esse uideatur. neque enim propinquum suum, maximi animi uirum, p. crassum, suapte interfectum manu neque conlegae sui, pontificis maximi, sanguine simulacrum uestae respersum esse uidit; cui maerori, qua mente ille in patriam fuit, etiam c. carbonis, inimicissimi hominis, eodem illo die mors fuisset nefaria; non uidit eorum ipsorum, qui tum adulescentes crasso se dicarant, horribilis miserosque casus; ex quibus [c.] cotta, quem ille florentem reliquerat, paucis diebus post mortem crassi depulsus per inuidiam tribunatu non multis ab eo tempore mensibus eiectus est e ciuitate; sulpicius autem, qui in eadem inuidiae flamma fuisset, quibuscum priuatus coniunctissime uixerat, hos in tribunatu spoliare instituit omni dignitate; cui quidem ad summam gloriam eloquentiae efflorescenti ferro erepta uita est et poena temeritatis non sine magno rei publicae malo constituta. ego uero te, crasse, cum uitae flore tum mortis opportunitate diuino consilio et ornatum et exstinctum esse arbitror; nam tibi aut pro uirtute animi constantiaque tua ciuilis ferri subeunda fuit crudelitas aut, si qua te fortuna ab atrocitate mortis uindicasset, eadem esse te funerum patriae spectatorem coegisset; neque solum tibi improborum dominatus, sed etiam propter admixtam ciuium caedem bonorum uictoria maerori fuisset. mihi quidem, quinte frater, et eorum casus, de quibus ante dixi, et ea, quae nosmet ipsi ob amorem in rem publicam incredibilem  et singularem pertulimus ac sensimus, cogitanti sententia saepe tua uera ac sapiens uideri solet, qui propter tot tantos tam praecipitisque casus clarissimorum hominum atque optimorum uirorum me semper ab omni contentione ac dimicatione [animi] reuocasti. sed quoniam haec iam neque in integro nobis esse possunt et summi labores nostri magna compensati gloria mitigantur, pergamus ad ea solacia, quae non modo sedatis molestiis iucunda, sed etiam haerentibus salutaria nobis esse possint, sermonemque l. crassi reliquum ac paene postremum memoriae prodamus, atque ei, si nequaquam parem illius ingenio, at pro nostro tamen studio meritam gratiam debitamque referamus. neque enim quisquam nostrum, cum libros platonis mirabiliter scriptos legit, in quibus omnibus fere socrates exprimitur, non, quamquam illa scripta sunt diuinitus, tamen maius quiddam de illo, de quo scripta sunt, suspicatur; quod item nos postulamus non a te quidem, qui nobis omnia summa tribuis, sed a ceteris, qui haec in manus sument, maius ut quiddam de l. crasso, quam quantum a nobis exprimetur, suspicentur. nos enim, qui ipsi sermoni non interfuissemus et quibus c. cotta tantum modo locos ac sententias huius disputationis tradidisset, quo in genere orationis utrumque oratorem cognoueramus, id ipsum sumus in eorum sermone adumbrare conati: quod si quis erit, qui ductus opinione uulgi aut antonium ieiuniorem aut crassum pleniorem fuisse putet, quam quo modo a nobis uterque inductus est, is erit ex eis, qui aut illos non audierit aut iudicare non possit; nam fuit uterque, ut exposui antea, cum studio atque ingenio et doctrina praestans omnibus, tum in suo genere perfectus, ut neque in antonio deesset hic ornatus orationis neque in crasso redundaret.  