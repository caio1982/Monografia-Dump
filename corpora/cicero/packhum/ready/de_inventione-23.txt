ac fons quidem confirmationis, ut facultas tulit, apertus est nec minus dilucide, quam rei natura ferebat, demonstratus est; quemadmodum autem quaeque constitutio et pars constitutionis et omnis controuersia, siue in ratione siue in scripto uersabitur, tractari debeat et quae in quamque argumentationes conueniant, singillatim in secundo libro de uno quoque genere dicemus. in praesentia tantummodo numeros et modos et partes argumentandi confuse et permixtim dispersimus; post discripte et electe in genus quodque causae, quid cuique conueniat, ex hac copia digeremus.  atque inueniri quidem omnis ex his locis argumentatio poterit: inuentam exornari et certas in partes distingui et suauissimum est et summe necessarium et ab artis scriptoribus maxime neglectum. quare et de ea praeceptione nobis et in hoc loco dicendum uisum est, ut ad inuentionem argumentandi <ratio> adiungeretur. et magna cum cura et diligentia locus hic omnis considerandus est, quod rei non solum magna utilitas est, sed praecipiendi quoque summa difficultas.  omnis igitur argumentatio aut per inductionem tractanda est aut per ratiocinationem.  inductio est oratio, quae rebus non dubiis captat  assensionem eius, quicum instituta est; quibus assensionibus facit, ut illi dubia quaedam res propter similitudinem earum rerum, quibus assensit, probetur; uelut apud socraticum aeschinen demonstrat socrates cum xenophontis uxore et cum ipso xenophonte aspasiam locutam: 'dic mihi, quaeso, xenophontis uxor, si uicina tua melius habeat aurum, quam tu habes, utrum illudne an tuum malis?' 'illud,' inquit. 'quid, si uestem et ceterum ornatum muliebrem pretii maioris habeat, quam tu habes, tuumne an illius malis?' respondit: 'illius uero.' 'age sis,' inquit, 'quid? si uirum illa meliorem habeat, quam tu habes, utrumne tuum uirum malis an illius?' hic mulier erubuit. aspasia autem sermonem cum ipso xenophonte instituit. 'quaeso,' inquit, 'xenophon, si uicinus tuus equum meliorem habeat, quam tuus est, tuumne equum malis an illius?' 'illius,' inquit. 'quid, si fundum meliorem habeat, quam tu habes, utrum tandem fundum habere malis?' 'illum,' inquit, 'meliorem scilicet.' 'quid, si uxorem meliorem habeat, quam tu habes, utrum <tuamne an> illius malis?' atque hic xenophon quoque ipse tacuit. post aspasia: 'quoniam uterque uestrum,' inquit, 'id mihi solum non respondit, quod ego solum audire uolueram, egomet dicam, quid uterque cogitet. nam et tu, mulier, optumum uirum uis habere et tu, xenophon, uxorem habere lectissimam maxime uis. quare, nisi hoc perfeceritis, ut neque uir melior neque femina lectior in  terris sit, profecto semper id, quod optumum putabitis esse, multo maxime requiretis[, ut et tu maritus sis quam optumae et haec quam optimo uiro nupta sit]'. hic cum rebus non dubiis assensum est, factum est propter similitudinem, ut etiam illud, quod dubium uideretur, si qui separatim quaereret, id pro certo propter rationem rogandi concederetur. hoc modo sermonis plurimum socrates usus est, propterea quod nihil ipse afferre ad persuadendum uolebat, sed ex eo, quod sibi ille dederat, quicum disputabat, aliquid conficere malebat, quod ille ex eo, quod iam concessisset, necessario adprobare deberet. 