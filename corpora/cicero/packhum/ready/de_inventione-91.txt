quod aut totum aut aliqua ex parte propter se petitur, honestum nominabimus. quare, cum eius duae partes sint, quarum altera simplex, altera iuncta sit, simplicem prius consideremus. est igitur in eo genere omnes res una ui atque uno nomine amplexa uirtus. nam uirtus est animi habitus naturae modo atque rationi consentaneus. quamobrem omnibus eius partibus cognitis tota uis erit simplicis honestatis considerata. habet igitur partes quattuor: prudentiam, iustitiam, fortitudinem, temperantiam.  prudentia est rerum bonarum et malarum neutrarumque scientia. partes eius: memoria, intellegentia, prouidentia. memoria est, per quam animus repetit illa, quae fuerunt; intellegentia, per quam ea perspi cit, quae sunt; prouidentia, per quam futurum aliquid uidetur ante quam factum est.  iustitia est habitus animi communi utilitate conseruata suam cuique tribuens dignitatem. eius initium est ab natura profectum; deinde quaedam in consuetudinem ex utilitatis ratione uenerunt; postea res et ab natura profectas et ab consuetudine probatas legum metus et religio sanxit. naturae ius est, quod non opinio genuit, sed quaedam in natura uis inseuit, ut religionem, pietatem, gratiam, uindicationem, obseruantiam, ueritatem. religio est, quae superioris cuiusdam naturae, quam diuinam uocant, curam caerimoniamque affert; pietas, per quam sanguine coniunctis patriaeque beniuolum officium et diligens tribuitur cultus; gratia, in qua amicitiarum et officiorum alterius memoria et remunerandi uoluntas continetur; uindicatio, per quam uis aut iniuria et omnino omne, quod obfuturum est, defendendo aut ulciscendo propulsatur; obseruantia, per quam homines aliqua dignitate antecedentes cultu quodam et honore dignantur; ueritas, per quam inmutata ea, quae sunt [ante] aut fuerunt aut futura sunt, dicuntur. consuetudine ius est, quod aut leuiter a natura tractum aluit et maius fecit usus, ut religionem, aut si quid eorum, quae ante diximus, ab natura profectum maius factum propter consuetudinem uidemus, aut quod in morem uetustas uulgi adprobatione perduxit; quod genus pactum est, par, iudicatum. pactum est, quod inter aliquos conuenit; par, quod in omnes aequabile est; iudi catum, de quo alicuius aut aliquorum iam sententiis constitutum est. lege ius est, quod in eo scripto, quod populo expositum est, ut obseruet, continetur. 