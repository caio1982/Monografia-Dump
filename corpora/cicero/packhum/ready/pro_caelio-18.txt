sed tamen uenenum unde fuerit, quem ad modum paratum sit non dicitur. datum esse aiunt huic p. licinio, pudenti adulescenti et bono, caeli familiari; constitutum esse cum seruis ut uenirent ad balneas senias; eodem licinium esse uenturum atque eis ueneni pyxidem traditurum. hic primum illud requiro, quid attinuerit ferri in eum locum constitutum, cur illi serui non ad caelium domum uenerint. si manebat tanta illa consuetudo caeli, tanta familiaritas cum clodia, quid suspicionis esset si apud caelium mulieris seruus uisus esset? sin autem iam suberat simultas, exstincta erat consuetudo, discidium exstiterat, hinc illae lacrimae nimirum et haec causa est omnium horum scelerum atque criminum. 'immo' inquit 'cum serui ad dominam rem totam et maleficium caeli detulissent, mulier ingeniosa praecepit his ut omnia caelio pollicerentur; sed ut uenenum, cum a licinio traderetur, manifesto comprehendi posset, constitui locum iussit balneas senias, ut eo mitteret amicos qui delitiscerent, deinde repente, cum uenisset licinius uenenumque traderet, prosilirent hominemque comprenderent.' quae quidem omnia, iudices, perfacilem rationem habent reprendendi. cur enim potissimum balneas publicas constituerat? in quibus non inuenio quae latebra togatis hominibus esse posset.  nam si essent in uestibulo balnearum, non laterent; sin se in intimum conicere uellent, nec satis commode calceati et uestiti id facere possent et fortasse non reciperentur, nisi forte mulier potens quadrantaria illa permutatione familiaris facta erat balneatori. atque equidem uehementer exspectabam quinam isti uiri boni testes huius manifesto deprehensi ueneni dicerentur; nulli enim sunt adhuc nominati. sed non dubito quin sint pergraues, qui primum sint talis feminae familiares, deinde eam prouinciam susceperint ut in balneas contruderentur, quod illa nisi a uiris honestissimis ac plenissimis dignitatis, quam uelit sit potens, numquam impetrauisset. sed quid ego de dignitate istorum testium loquor? uirtutem eorum diligentiamque cognoscite. 'in balneis delituerunt.' testis egregios! 'dein temere prosiluerunt.' homines temperantis! sic enim fingitis, cum licinius uenisset, pyxidem teneret in manu, conaretur tradere, nondum tradidisset, tum repente euolasse istos praeclaros testis sine nomine; licinium autem, cum iam manum ad tradendam pyxidem porrexisset, retraxisse atque ex illo repentino hominum impetu se in fugam coniecisse. o magnam uim ueritatis, quae contra hominum ingenia, calliditatem, sollertiam contraque fictas omnium insidias facile se per se ipsa defendat! uelut haec tota fabella ueteris et plurimarum fabularum poetriae quam est sine argumento, quam nullum inuenire exitum potest! quid enim? isti tot uiri—nam necesse est fuisse non paucos ut et comprehendi licinius facile posset et res multorum oculis  esset testatior—cur licinium de manibus amiserunt? qui minus enim licinius comprehendi potuit cum se retraxit ne pyxidem traderet, quam si tradidisset? erant enim illi positi ut comprehenderent licinium, ut manifesto licinius teneretur aut cum retineret uenenum aut cum tradidisset. hoc fuit totum consilium mulieris, haec istorum prouincia qui rogati sunt; quos quidem tu quam ob rem temere prosiluisse dicas atque ante tempus non reperio. fuerant ad hoc rogati, fuerant ad hanc rem conlocati, ut uenenum, ut insidiae, facinus denique ipsum ut manifesto comprenderetur. potueruntne magis tempore prosilire quam cum licinius uenisset, cum in manu teneret ueneni pyxidem? quae cum iam erat tradita seruis, <si> euasissent subito ex balneis mulieris amici liciniumque comprehendissent, imploraret hominum fidem atque a se illam pyxidem traditam pernegaret. quem quo modo illi reprehenderent? uidisse se dicerent? primum ad se uocarent maximi facinoris crimen; deinde id se uidisse dicerent quod quo loco conlocati fuerant non potuissent uidere. tempore igitur ipso se ostenderunt, cum licinius uenisset, pyxidem expediret, manum porrigeret, uenenum traderet. mimi ergo iam exitus, non fabulae; in quo cum clausula non inuenitur, fugit aliquis e manibus, dein scabilla concrepant, aulaeum tollitur. quaero enim cur licinium titubantem, haesitantem, cedentem, fugere conantem mulieraria manus ista de manibus emiserit, cur non comprenderint, cur non ipsius confessione, multorum oculis, facinoris denique uoce tanti sceleris crimen  expresserint. an timebant ne tot unum, ualentes imbecillum, alacres perterritum superare non possent? 