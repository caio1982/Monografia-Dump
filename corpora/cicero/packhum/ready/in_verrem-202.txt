quid igitur? nulline motus in sicilia seruorum uerre praetore, nullaene consensiones factae esse dicuntur? nihil sane quod ad senatum populumque romanum peruenerit, nihil quod iste publice romam scripserit; et tamen coeptum esse in sicilia moueri aliquot locis seruitium suspicor. id adeo non tam ex re quam ex istius factis decretisque cognosco. ac uidete quam non inimico animo sim acturus: ego ipse haec quae ille quaerit, quae adhuc numquam audistis, commemorabo et proferam.  in triocalino, quem locum fugitiui iam ante tenuerunt,  leonidae cuiusdam siculi familia in suspicionem est uocata coniurationis. res delata ad istum. statim, ut par fuit, iussu eius homines qui fuerant nominati comprehensi sunt adductique lilybaeum; domino denuntiatum est, causa dicta, damnati. quid deinde? quid censetis? furtum fortasse aut praedam exspectatis aliquam. nolite usque quaque idem quaerere. in metu belli furandi locus qui potest esse? etiam si qua fuit in hac re occasio praetermissa est. tum potuit a leonida nummorum aliquid auferre, cum denuntiauit ut adesset; fuit nundinatio aliqua, et isti non noua, ne causam dicerent; etiam alter locus, ut absoluerentur: damnatis quidem seruis quae praedandi potest esse ratio? produci ad supplicium necesse est. testes enim sunt qui in consilio fuerunt, testes publicae tabulae, testis splendidissima ciuitas lilybitana, testis honestissimus maximusque conuentus ciuium romanorum: fieri nihil potest, producendi sunt. itaque producuntur et ad palum alligantur. etiam nunc mihi exspectare uidemini, iudices, quid deinde factum sit, quod iste nihil umquam fecit sine aliquo quaestu atque praeda. quid in eius modi re fieri potuit? quod commodum est, exspectate facinus quam uultis improbum; uincam tamen exspectationem omnium. homines sceleris coniurationisque damnati, ad supplicium traditi, ad palum alligati, repente multis milibus hominum inspectantibus soluti sunt et triocalino illi domino redditi. 