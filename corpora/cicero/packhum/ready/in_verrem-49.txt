at quem ad modum, iudices, uenerunt? uideor enim mihi iam liberius apud uos pro siculis loqui debere quam forsitan ipsi uelint: saluti potius eorum consulam quam uoluntati. ecquem existimatis umquam ulla in prouincia reum absentem contra inquisitionem accusatoris tantis opibus, tanta cupiditate esse defensum? quaestores utriusque prouinciae qui isto praetore fuerant cum fascibus mihi praesto fuerunt: his porro qui successerunt, uehementer istius cupidi, liberaliter ex istius cibariis tractati, non minus acres contra me fuerunt. uidete quid potuerit qui quattuor in una prouincia quaestores studiosissimos defensores propugnatoresque habuerit, praetorem uero cohortemque totam sic studiosam ut facile appareret non tam illis siciliam, quam inanem offenderant, quam uerrem ipsum, qui plenus decesserat, prouinciam fuisse. minari siculis si decreuissent legationes quae contra istum dicerent, minari si qui essent profecti, aliis si laudarent benignissime promittere, grauissimos priuatarum rerum testis, quibus nos praesentibus denuntiauimus, eos ui custodiisque retinere.   quae cum omnia facta sint, tamen unam solam scitote esse ciuitatem mamertinam quae publice legatos, qui istum laudarent, miserit. eius autem legationis principem, ciuitatis nobilissimum ciuem, c. heium, iuratum dicere audistis isti nauem onerariam maximam messanae esse publice coactis operis aedificatam; idemque mamertinorum legatus, istius laudator, non solum istum bona sua, uerum etiam sacra deosque penatis a maioribus traditos ex aedibus suis eripuisse dixit. praeclara laudatio, cum duabus in rebus legatorum una opera consumitur, in laudando atque repetendo! atque ea ipsa ciuitas qua ratione isti amica sit, dicetur certo loco; reperietis enim, quae causae beniuolentiae mamertinis erga istum sint, eas ipsas causas satis iustas esse damnationis. alia ciuitas nulla, iudices, publico consilio laudat. uis illa summi imperi tantum potuit apud perpaucos homines, non ciuitates, ut aut leuissimi quidam ex miserrimis desertissimisque oppidis inuenirentur qui iniussu populi ac senatus proficiscerentur, aut ii qui contra istum legati decreti erant, et testimonium publicum mandataque acceperant, ui ac metu retinerentur. quod ego in paucis tamen usu uenisse non moleste tuli, quo reliquae tot et tantae et tam graues ciuitates, tota denique sicilia plus auctoritatis apud uos haberet, cum uideretis nulla ui retineri, nullo periculo prohiberi potuisse quo minus experirentur ecquid apud uos querimoniae ualerent antiquissimorum fidelissimorumque sociorum. nam quod fortasse non nemo uestrum audierit, istum a syracusanis publice laudari, id tametsi priore  actione ex heraclii syracusani testimonio cuius modi esset cognouistis, tamen uobis alio loco ut se tota res habeat, quod ad eam ciuitatem attineat, demonstrabitur. intellegetis enim nullis hominibus quemquam tanto odio quanto istum syracusanis et esse et fuisse. 