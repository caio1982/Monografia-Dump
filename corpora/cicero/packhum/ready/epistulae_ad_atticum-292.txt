uii kal .  apr .   45 <cicero attico sal.> ego, ut heri ad te scripsi, si et silius is fuerit quem tu putas nec drusus facilem se praebuerit, damasippum uelim adgrediare. is, opinor, ita partis fecit in ripa nescio quotenorum iugerum ut certa pretia constitueret; quae mihi nota non sunt. scribes ad me igitur quicquid egeris.  uehementer me sollicitat atticae nostrae ualetudo, ut uerear etiam ne quae culpa sit. sed et paedagogi probitas et medici adsiduitas et tota domus in omni genere diligens me rursus id suspicari uetat. cura igitur; plura enim non possum.