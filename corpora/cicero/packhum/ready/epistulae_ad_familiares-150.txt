c .  ui id .  sext .   50 caelius ciceroni s. tanti non fuit arsacen capere et seleuceam expugnare ut earum rerum quae hic gestae sunt spectaculo careres. numquam tibi oculi doluissent si in repulsa domiti uultum uidisses. magna illa comitia fuerunt et plane studia ex partium sensu apparuerunt, perpauci necessitudinem secuti officium praestiterunt. itaque mihi est domitius inimicissimus, ut ne familiarem quidem suum quemquam tam oderit quam me, atque eo magis quod per iniuriam sibi * putat ereptum cuius ego auctor fuerim. nunc furit tam gauisos homines suum dolorem unumque m<e curi>one<m> studiosiorem  antoni. nam cn. saturninum adulescentem ipse cn. domitius reum fecit sane quam superiore a uita inuidiosum; quod iudicium nunc <in> exspectatione est, etiam in bona spe post sex. peducaei absolutionem.  de summa re publica saepe tibi scripsi me <in> annum pacem non uidere; et quo propius ea contentio quam fieri necesse est accedit eo clarius id periculum apparet. propositum hoc est de quo qui rerum potiuntur sunt dimicaturi, quod cn. pompeius constituit non pati c. caesarem consulem aliter fieri nisi exercitum et prouincias tradiderit, caesari autem persuasum est se saluum esse non posse <si> ab exercitu recesserit; fert illam tamen condicionem, ut ambo exercitus tradant. sic illi amores et <in>uidiosa coniunctio non ad occultam recidit obtrectationem sed ad bellum se eru<m>pit. neque mearum rerum quid consili capiam reperio; quod non dubito quin te quoque haec deliberatio sit perturbatur<a>. nam mihi cum hominibus his et gratia et necessitudines; [cum] causam illam <amo> unde homines odi.  illud te non arbitror fugere, quin homines in dissensione domestica debeant, quam diu ciuiliter sine armis certetur, honestiorem sequi partem; ubi ad bellum et castra uentum sit, firmiorem, et id melius statuere quod tutius sit. in hac discordia uideo cn. pompeium senatum quique res iudicant secum habiturum, ad caesarem omnis qui cum timore aut mala spe uiuant accessuros; exercitum conferendum non esse. omnino satis <s>pati est ad considerandas utri<u>sque copias et [eligendas utriusque copias et] eligendam partem.   prope oblitus sum quo<d> maxime fuit scribendum. scis appium censorem hic ostenta facere, de signis et tabulis, de agri modo, de aere alieno acerrime agere? persuasum est ei censuram lomentum aut nitrum esse. errare mihi uidetur; nam sordis eluere uult, uenas sibi omnis et uiscera aperit. curre, per deos atque homines, et quam primum haec risum ueni, legis scantin<ia>e iudicium apud drusum fieri, appium de tabulis et signis agere. crede mihi, est properandum. curio noster sapienter id quod remisit de stipendio pompei fecisse existimatur.  ad summam, quaeris quid putem futurum. si alter ut<er> eorum ad parthicum bellum non eat, uideo magnas impendere discordias, quas ferrum et uis iudicabit. uterque et animo et copiis est paratus. si sine suo periculo fieri posset, magnum et iucundum tibi fortuna spectaculum parabat.