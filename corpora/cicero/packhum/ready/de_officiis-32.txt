in omni autem actione suscipienda tria sunt tenenda, primum ut appetitus rationi pareat, quo nihil est ad officia conseruanda accommodatius, deinde ut animaduertatur, quanta illa res sit, quam efficere uelimus, ut neue maior neue minor cura et opera suscipiatur, quam causa postulet. tertium est, ut caueamus, ut ea, quae pertinent ad liberalem speciem et dignitatem, moderata sint. modus autem est optimus decus ipsum tenere, de quo ante diximus, nec progredi longius. horum tamen trium praestantissimum est appetitum obtemperare rationi.  deinceps de ordine rerum et de opportunitate temporum dicendum est. haec autem scientia continentur ea, quam graeci εὐταξίαν nominant, non hanc, quam interpretamur modestiam, quo in uerbo modus inest, sed illa est εὐταξία, in qua intellegitur ordinis conseruatio. itaque, ut eandem nos modestiam appellemus, sic definitur a stoicis, ut modestia sit scientia rerum earum, quae agentur aut dicentur, loco suo collocandarum. ita uidetur eadem uis ordinis et collocationis fore; nam et ordinem sic definiunt, compositionem rerum aptis et accommodatis locis. locum autem actionis opportunitatem temporis esse dicunt; tempus autem actionis opportunum graece εὐκαιρία, latine appellatur occasio. sic fit, ut modestia haec, quam  ita interpretamur, ut dixi, scientia sit opportunitatis idoneorum ad agendum temporum. sed potest eadem esse prudentiae definitio, de qua principio diximus, hoc autem loco de moderatione et temperantia et harum similibus uirtutibus quaerimus. itaque quae erant prudentiae propria suo loco dicta sunt; quae autem harum uirtutum, de quibus iam diu loquimur, quae pertinent ad uerecundiam et ad eorum approbationem, quibuscum uiuimus, nunc dicenda sunt. 