ian .(?)   54 m. cicero m. licinio p. f. crasso quantum †ad† meum studium exstiterit dignitatis tuae uel tuendae uel etiam augendae, non dubito quin ad te omnes tui scripserint. non enim fuit aut mediocre aut obscurum aut eius modi quod silentio posset praeteriri. nam et cum consulibus et cum multis consularibus tanta contentione decertaui quanta numquam antea ulla in causa suscepique mihi perpetuam propugnationem pro omnibus ornamentis tuis ueterique nostrae necessitudini iam diu debitum sed multa uarietate temporum interruptum officium cumulate reddidi.  neque mehercule umquam mihi tui aut colendi aut ornandi uoluntas defuit. sed quaedam pestes hominum laude aliena dolentium et te non numquam a me alienarunt et me aliquando immutarunt tibi. sed exstitit tempus optatum mihi magis quam speratum, ut florentissimis tuis rebus mea perspici posset et memoria nostrae uoluntatis et amicitiae fides. sum enim consecutus non modo ut domus tua tota sed ut cuncta ciuitas me tibi amicissimum esse cognosceret. itaque et praestantissima omnium feminarum, uxor tua, et eximia pietate, uirtute, gratia tui crassi meis consiliis, monitis, studiis actionibusque nituntur et senatus populusque romanus intellegit tibi absenti nihil esse tam promptum aut tam paratum quam in omnibus rebus quae ad te pertineant operam, curam, diligentiam, auctoritatem meam.  quae sint acta quaeque agantur, domesticorum tibi litteris declarari puto. de me sic existimes ac tibi persuadeas uehementer uelim, non me repentina aliqua uoluntate aut fortuito ad tuam amplitudinem meis officiis amplectendam  incidisse sed, ut primum forum attigerim, spectasse semper ut tibi possem quam maxime esse coniunctus. quo quidem ex tempore memoria teneo neque meam tibi obseruantiam neque mihi tuam summam beneuolentiam ac liberalitatem defuisse. si quae inciderunt non tam re quam suspicione uiolata, ea, cum fuerint et falsa et inania, sint euulsa ex omni memoria uitaque nostra. is enim tu uir es et eum me esse cupio ut, quoniam in eadem rei publicae tempora incidimus, coniunctionem amicitiamque nostram utrique nostrum laudi sperem fore.  quam ob rem tu, quantum tuo iudicio tribuendum esse nobis putes, statues ipse et, ut spero, statues ex nostra dignitate. ego uero tibi profiteor atque polliceor eximium et singulare meum studium in omni genere offici quod ad honestatem et gloriam tuam spectet. in quo etiam si multi mecum contendent, tamen cum reliquis omnibus tum crassis tuis iudicibus omnis facile superabo; quos quidem ego ambo unice diligo, sed in [marco] beneuolentia pari hoc magis sum publio deditus quod me, quamquam a pueritia sua semper, tamen hoc tempore maxime sicut alterum parentem et obseruat et diligit.  has litteras uelim existimes foederis habituras esse uim, non epistulae, meque ea quae tibi promitto ac recipio sanctissime esse obseruaturum diligentissimeque esse facturum. quae a me suscepta defensio est te absente dignitatis tuae, in ea iam ego non solum amicitiae nostrae sed etiam constantiae meae causa permanebo. quam ob rem satis esse hoc tempore arbitratus sum hoc ad te scribere, me, si quid ipse intellegerem aut ad uoluntatem aut ad commodum aut ad amplitudinem tuam pertinere, mea sponte id esse facturum; sin autem quippiam aut a te essem admonitus aut a tuis, effecturum ut intellegeres nihil neque te scripsisse  neque quemquam tuorum frustra ad me detulisse. quam ob rem uelim ita et ipse ad me scribas de omnibus minimis, maximis, mediocribus rebus ut ad hominem amicissimum et tuis praecipias ut opera, consilio, auctoritate, gratia mea sic utantur in omnibus publicis, priuatis, forensibus, domesticis tuis, amicorum, hospitum, clientium tuorum negotiis ut, quod eius fieri possit, praesentiae tuae desiderium meo labore minuatur.