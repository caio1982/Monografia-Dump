laodiceae m. cicero m. curtio peducaeano pr. s. m. fabium unice diligo summaque mihi cum eo consuetudo et familiaritas est peruetus. in eius controuersiis quid decernas a te non peto (seruabis, ut tua fides et dignitas postulat, edictum et institutum tuum), sed ut quam facillimos ad te aditus habeat, quae erunt aequa libente te impetret, ut meam amicitiam sibi, etiam cum procul absim, prodesse sentiat, praesertim apud te. hoc te uehementer etiam atque etiam rogo.