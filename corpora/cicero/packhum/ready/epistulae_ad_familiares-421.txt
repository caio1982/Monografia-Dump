iii id .  apr .   53 tullius tironi s. andricus postridie ad me uenit quam exspectaram; itaque habui noctem plenam timori<bu>s ac miseriis. tuis litteris nihilo sum factus certior quo modo te haberes, sed tamen sum recreatus. ego omni delectatione litterisque omnibus careo, quas ante quam te uidero attingere non possum.  medico mercedis quantum poscet promitti iubeto. id scripsi ad ummium. audio te animo angi et medicum dicere ex eo te laborare. si me diligis, excita ex somno tuas litteras humanitatemque, propter quam mihi es carissimus. nunc opus est te animo ualere ut corpore possis. id cum tua tum mea causa facias a te peto. acastum retine, quo commodius tibi ministretur. conserua te mihi. dies promissorum adest, quem etiam repraesentabo si adueneris.  etiam atque etiam uale. Â iii id. h. ui.