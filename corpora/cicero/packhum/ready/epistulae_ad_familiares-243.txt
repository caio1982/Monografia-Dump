uiii id .  iun .   43  romae m. cicero s. d. d. bruto imp. cos. desig. narro tibi: antea subirascebar breuitati tuarum litterarum, nunc mihi loquax esse uideor. te igitur imitabor. quam multa quam paucis! te recte ualere operamque dare ut cottidie melius; lepidum commode sentire; tribus exercitibus quiduis nos oportere confidere. si timidus essem, tamen ista epistula mi omnem metum abstersisses. sed ut mones, frenum momordi. etenim, qui te incluso omnem spem habuerim in te, quid nunc putas? cupio iam uigiliam meam, brute, tibi tradere, sed ita ut ne desim constantiae meae.  quod scribis in italia te moraturum dum tibi litterae meae ueniant, si per hostem licet, non erraris; multa enim romae. sin aduentu tuo bellum confici potest, nihil sit antiquius. pecunia expeditissima quae erat tibi decreta est. habes amantissimum seruium. nos non desumus. Â uiii id. iun. 