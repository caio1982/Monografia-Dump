atque ut aliquando ad te ueniam, de me hoc sit extremum. quid quisque nostrum de se ipse loquatur, non est sane requirendum: boni uiri <quid dicant>, id est maximi momenti et ponderis. duo sunt tempora quibus nostrorum ciuium spectentur iudicia de nobis, unum honoris, alterum salutis. honos tali populi romani uoluntate paucis est delatus ac mihi, salus tanto studio ciuitatis nemini reddita. de te autem homines quid sentiant in honore experti sumus, in salute exspectamus. sed tamen ne me cum his principibus ciuitatis qui adsunt p. sestio, sed ut tecum, cum homine uno non solum impudentissimo <sed etiam sordidissimo> atque infimo, conferam, de te ipso, homine et adrogantissimo et mihi inimicissimo, quaero, uatini, utrum tandem putes huic ciuitati, huic rei publicae, huic urbi, his templis, aerario, curiae, uiris his quos uides, horum bonis fortunis liberis, ciuibus ceteris, denique deorum immortalium delubris auspiciis religionibus melius fuisse et praestabilius me ciuem in hac ciuitate nasci an te? cum mihi hoc responderis, aut ita impudenter ut manus a te homines uix abstinere possint, aut ita dolenter ut aliquando ista quae sunt inflata rumpantur, tum memoriter respondeto ad ea quae te de te ipso rogaro. atque illud tenebricosissimum tempus ineuntis aetatis tuae patiar latere. licet impune per me parietes in adulescentia perfoderis, uicinos compilaris, matrem uerberaris: habeat hoc praemi tua indignitas, ut adulescentiae turpitudo obscuritate et sordibus tuis obtegatur.  quaesturam petisti cum p. sestio, cum hic nihil loqueretur nisi quod agebat, tu de altero consulatu gerendo te  diceres cogitare. quaero abs te teneasne memoria, cum p. sestius quaestor sit cunctis suffragiis factus, tunc te uix, inuitis omnibus, non populi beneficio sed consulis, extremum adhaesisse? in eo magistratu cum tibi magno clamore aquaria prouincia sorte obtigisset, missusne sis a me consule puteolos, ut inde aurum exportari argentumque prohiberes? in eo negotio cum te non custodem ad continendas, sed portitorem ad partiendas mercis missum putares, cumque omnium domos, apothecas, nauis furacissime scrutarere, hominesque negoti gerentis iudiciis iniquissimis inretires, mercatores e naui egredientis terreres, conscendentis morarere, teneasne memoria tibi in conuentu puteolis manus esse adlatas, ad me consulem querelas puteolanorum esse delatas? post quaesturam exierisne legatus in ulteriorem hispaniam c. cosconio pro consule? cum illud iter hispaniense pedibus fere confici soleat, aut, si qui nauigare uelit, certa sit ratio nauigandi, uenerisne in sardiniam atque inde in africam? fuerisne, quod sine senatus consulto tibi facere non licuit, in regno hiempsalis, fuerisne in regno mastanesosi, uenerisne ad fretum per mauretaniam? quem scias umquam legatum hispaniensem istis itineribus in illam prouinciam peruenisse? 