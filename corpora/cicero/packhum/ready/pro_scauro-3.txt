ac ne existimes, triari, quod adferam, in dicendo me fingere ipsum et non a reo causam cognoscere, explicabo tibi quae fuerint opiniones in sardinia de istius mulieris morte—nam fuerunt duae—quo etiam facilius . . .  . . . te dixi, libidinosam atque improbam matrem infami ac noto adulterio iam diu diligebat. is cum hanc suam uxorem anum et locupletem et molestam timeret, neque eam habere in matrimonio propter foeditatem neque dimittere propter  dotem uolebat. itaque compecto cum matre bostaris consilium cepit ut uterque romam ueniret; ibi se aliquam rationem inuenturum quem ad modum illam uxorem duceret co<nfir>mauit.  hic opinio fuit, ut dixi, duplex, una non abhorrens a statu naturaque rerum, arinis uxorem paelicatus dolore concitatam, cum audisset arinem cum illa sua metus et fugae simulatione romam se contulisse, ut, cum antea consuetudo inter eos fuisset, tum etiam nuptiis iungerentur, arsisse dolore muliebri et mori quam id perpeti maluisse. altera non minus ueri similis et, ut opinor, in sardinia magis etiam credita, arinem istum testem atque hospitem, triari, tuum proficiscentem romam negotium dedisse liberto ut illi aniculae non ille quidem uim adferret—neque enim erat rectum patronae—sed collum digitulis duobus oblideret, resticula cingeret, ut illa perisse suspendio putaretur. quae quidem suspicio ualuit etiam plus ob hanc causam quod, cum agerent parentalia norenses omnesque suo more ex oppido exissent, tum illa est a liberto suspendisse se dicta. discessus autem solitudo ei qui patronam suffocabat fuit quaerenda, illi quae uolebat mori non fuit. confirmata uero suspicio est, quod anu mortua libertus statim tamquam opere confecto romam est profectus, aris autem, simul ac libertus de morte uxoris nuntiauit, continuo romae matrem illam bostaris duxit uxorem. 