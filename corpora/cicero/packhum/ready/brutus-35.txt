plane, inquam, attice, disputationem hanc de oratore probando aut improbando multo malim tibi et bruto placere, eloquentiam autem meam populo probari uelim. et enim necesse est, qui ita dicat ut a multitudine probetur, eundem doctis probari. nam quid in dicendo rectum sit aut prauum ego iudicabo, si modo is sum qui id  possim aut sciam iudicare; qualis uero sit orator ex eo, quod is dicendo efficiet, poterit intellegi. tria sunt enim, ut quidem ego sentio, quae sint efficienda dicendo: ut doceatur is apud quem dicetur, ut delectetur, ut moueatur uehementius. quibus uirtutibus oratoris horum quidque efficiatur aut quibus uitiis orator aut non adsequatur haec aut etiam in his labatur et cadat, artifex aliquis iudicabit. efficiatur autem ab oratore necne, ut ii qui audiunt ita afficiantur ut orator uelit, uolgi adsensu et populari adprobatione iudicari solet. itaque numquam de bono oratore aut non bono doctis hominibus cum populo dissensio fuit. an censes, dum illi uiguerunt quos ante dixi, non eosdem gradus oratorum uolgi iudicio et doctorum fuisse? de populo si quem ita rogauisses: quis est in hac ciuitate eloquentissimus? in antonio et crasso aut dubitaret aut hunc alius, illum alius diceret. nemone philippum, tam suauem oratorem tam grauem tam facetum his anteferret, quem nosmet ipsi, qui haec arte aliqua uolumus expendere, proximum illis fuisse diximus? nemo profecto; id enim ipsum est summi oratoris summum oratorem populo uideri. quare tibicen antigenidas dixerit discipulo sane frigenti ad populum: 'mihi cane et musis'; ego huic bruto dicenti, ut solet, apud multitudinem: 'mihi cane et populo, mi brute', dixerim, ut qui audient quid efficiatur, ego etiam cur id efficiatur intellegam. credit eis quae dicuntur qui audit oratorem, uera putat, adsentitur probat, fidem facit oratio: tu artifex quid quaeris amplius? delectatur audiens multitudo et ducitur oratione et quasi uoluptate quadam perfunditur: quid habes quod disputes? gaudet dolet, ridet plorat, fauet odit, contemnit inuidet, ad misericordiam inducitur ad pudendum ad pigendum; irascitur miratur sperat timet;  haec perinde accidunt ut eorum qui adsunt mentes uerbis et sententiis et actione tractantur; quid est quod exspectetur docti alicuius sententia? quod enim probat multitudo, hoc idem doctis probandum est. denique hoc specimen est popularis iudici, in quo numquam fuit populo cum doctis intellegentibusque dissensio. cum multi essent oratores in uario genere dicendi, quis umquam ex his excellere iudicatus est uolgi iudicio, qui non idem a doctis probaretur? quando autem dubium fuisset apud patres nostros eligendi cui patroni daretur optio, quin aut antonium optaret aut crassum? aderant multi alii; tamen utrum de his potius dubitasset aliquis, quin alterum nemo. quid? adulescentibus nobis cum esset cotta et hortensius, num quis, quoi quidem eligendi potestas esset, quemquam his anteponebat? 