plancus imp. cos. desig. s. d. cos. pr. tr. pl. senatui populo plebique romanae si cui forte uideor diutius et hominum exspectationem et spem rei publicae de mea uoluntate tenuisse suspensam, huic prius excusandum me esse arbitror quam de insequenti officio quicquam ulli pollicendum. non enim praeteritam culpam uideri uolo redemisse sed optimae mentis cogitata iam pridem maturo tempore enuntiare.  non me praeteribat in tanta sollicitudine hominum et tam perturbato statu ciuitatis fructuosissimam esse professionem bonae uoluntatis magnosque honores ex ea re compluris consecutos uidebam. sed cum in eum casum me fortuna demisisset ut aut celeriter pollicendo magna mihi ipse ad proficiendum impedimenta opponerem aut, si in eo mihi temperauissem, maiores occasiones ad opitulandum haberem, expeditius iter communis salutis quam meae laudis esse uolui. nam quis in ea fortuna quae mea est et ab ea uita quam in me cognitam hominibus arbitror et cum ea spe quam in manibus habeo aut sordidum quicquam pati aut perniciosum concupiscere potest? sed aliquantum nobis temporis et magni labores et multae impensae opus fuerunt ut quae rei publicae bonisque omnibus polliceremur exitu praestaremus neque ad auxilium patriae nudi cum bona uoluntate sed cum facultatibus accederemus. confirmandus erat exercitus nobis magnis saepe praemiis sollicitatus, ut ab re publica potius moderata quam ab uno infinita speraret; confirmandae complures ciuitates, quae superiore anno largitionibus concessionibusque praemiorum erant obligatae, ut et illa uana putarent et eadem a melioribus auctoribus petenda existimarent; eliciendae etiam uoluntates reli quorum, qui finitimis prouinciis exercitibusque praefuerunt, ut potius cum pluribus societatem defendendae libertatis iniremus quam cum paucioribus funestam orbi terrarum uictoriam partiremur. muniendi uero nosmet ipsi fuimus aucto exercitu auxiliisque multiplicatis, ut, cum praeferremus sensus aperte, tum etiam inuitis quibusdam sciri quid defensuri essemus non esset periculosum.  ita numquam diffitebor multa me, ut ad effectum horum consiliorum peruenirem, et simulasse inuitum et dissimulasse cum dolore, quod praematura denuntiatio boni ciuis imparati quam periculosa esset ex casu collegae uidebam. quo nomine etiam c. furnio legato, uiro forti atque strenuo, plura etiam uerbo quam scriptura mandata dedimus, ut et tectius ad uos perferrentur et nos essemus tutiores, quibusque rebus et communem salutem muniri et nos armari conueniret praecepimus. ex quo intellegi potest curam rei publicae summae defendendae iam pridem apud nos excubare.  nunc, cum deum benignitate ab omni re sumus paratiores, non solum bene sperare de nobis homines sed explorate iudicare uolumus. legiones habeo quinque sub signis et sua fide uirtuteque rei publicae coniunctissimas et nostra liberalitate nobis obsequentis, prouinciam omnium ciuitatum consensu paratissimam et summa contentione ad officia certantem, equitatus auxiliorumque tantas copias quantas hae gentes ad defendendam suam salutem libertatemque conficere possunt. ipse ita sum animo paratus ut uel prouinciam tueri uel ire quo res publica uocet uel tradere exercitum, auxilia prouinciamque uel omnem impetum belli in me conuertere non recusem, si modo meo casu aut confirmare patriae salutem aut periculum possim morari.  haec si iam expeditis omnibus rebus tranquilloque statu  ciuitatis polliceor, in damno meae laudis rei publicae commodo laetabor; sin ad societatem integerrimorum et maximorum periculorum accedam, consilia mea aequis iudicibus ab obtrectatione inuidorum defendenda commendo. mihi quidem ipsi fructus meritorum meorum in rei publicae incolumitate satis magnus est paratus. eos uero qui meam auctoritatem et multo magis uestram fidem secuti nec ulla spe decipi nec ullo metu terreri potuerunt ut commendatos uobis habeatis petendum uidetur.