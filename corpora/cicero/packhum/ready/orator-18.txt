uberius est aliud aliquantoque robustius quam hoc humile de quo dictum est, summissius autem quam illud de quo iam dicetur amplissimum. hoc in genere neruorum uel minimum, suauitatis autem est uel plurimum. est enim plenius quam hoc enucleatum,  quam autem illud ornatum copiosumque summissius. huic omnia dicendi ornamenta conueniunt plurimumque est in hac orationis forma suauitatis. in qua multi floruerunt apud graecos, sed phalereus demetrius meo iudicio praestitit ceteris; cuius oratio cum sedate placideque liquitur tum illustrant eam quasi stellae quaedam tralata uerba atque mutata. tralata dico, ut saepe iam, quae per similitudinem ab alia re aut suauitatis aut inopiae causa transferuntur; mutata, in quibus pro uerbo proprio subicitur aliud quod idem significet sumptum ex re aliqua consequenti. quod quanquam transferundo fit, tamen alio modo transtulit cum dixit ennius arce et urbe orbam, alio modo, si pro patria arcem dixisset, et horridam africam terribili tremere tumultu cum dicit pro afris immutate africam <sumens>: hanc ὑπαλλαγὴν rhetores, quia quasi summutantur uerba pro uerbis, μετωνυμίαν grammatici uocant, quod nomina transferuntur. aristoteles autem tralationi et haec ipsa subiungit et abusionem quam κατάχρησιν uocant, ut cum minutum dicimus animum pro paruo; et abutimur uerbis propinquis, si opus est uel quod delectat uel quod decet.  iam cum fluxerunt continuae plures tralationes, alia plane fit oratio; itaque genus hoc graeci appellant ἀλληγορίαν: nomine recte, genere melius ille qui ista omnia tralationes uocat. haec frequentat phalereus maxume suntque dulcissima, et quanquam tralatio est apud eum multa tamen immutationes nusquam crebriores. in idem genus orationis—loquor enim de illa modica ac temperata—uerborum cadunt lumina omnia, multa etiam sententiarum; latae eruditaeque disputationes ab eodem explicabuntur et loci communes sine contentione dicentur. quid multa? e philosophorum scholis tales fere euadunt; et nisi coram erit comparatus ille fortior, per se hic quem dico probabitur. est enim quoddam etiam insigne et florens orationis genus pictum et expolitum in quo omnes uerborum, omnes sententiarum illigantur lepores. hoc totum e sophistarum fontibus defluxit in forum, sed spretum a subtilibus, repulsum a grauibus in ea de qua loquor mediocritate consedit. 