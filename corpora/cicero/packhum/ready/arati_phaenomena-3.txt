inde fides posita et leuiter conuexa uidetur, mercurius paruus manibus quam dicitur olim  infirmis fabricatus in alta sede locasse. haec genus ad laeuum nixi delapsa resedit, atque inter flexum genus et caput alitis haesit.  namque est ales auis, lato sub tegmine caeli quae uolat et serpens geminis secat aera pinnis. altera pars huic obscura est et luminis expers, altera nec paruis nec claris lucibus ardet, sed mediocre iacit quatiens e corpore lumen. haec dextram cephei dextro pede pellere palmam gestit; iam uero clinata est ungula uemens fortis equi propter pinnati corporis alam.  ipse autem labens mu[l]tis equus ille tenetur piscibus; huic ceruix dextra mulcetur aquari. serius haec obitus terrai uissit equi uis, quam gelidum ualido de pectore frigus anhelans corpore semifero magno capricornus in orbe;  quem cum perpetuo uestiuit lumine titan, brumali flectens contorquet tempore currum.  hoc caue te in pontum studeas committere mense: nam non longinquum spatium labere diurnum, non hiberna cito uoluetur curriculo nox, umida non sese uestris aurora querelis ocius ostendet, clari praenuntia solis; at ualidis aequor pulsabit uiribus auster, tum fixum tremulo quatietur frigore corpus. sed tamen anni iam labuntur tempore toto, nec ui signorum cedunt neque flamina uitant, nec metuunt canos minitanti murmure fluctus.  atque etiam supero[s] naui pelagoque uacato mense, sagittipotens solis cum sustinet orbem: nam iam tum nimis exiguo lux tempore praesto est. hoc signum ueniens poterunt praenoscere nautae: iam prope praecipitante licebit uisere nocte ut sese ostendens emergat scorpios alte,  posteriore trahens flexum ui corporis arcum. iam supera cernes arcti caput esse minoris et magis erectum ad summum uersarier orbem. tum sese orion toto iam corpore condit extrema prope nocte, et cepheus conditur alte, lumborum tenus a palma depulsus ad umbras. 