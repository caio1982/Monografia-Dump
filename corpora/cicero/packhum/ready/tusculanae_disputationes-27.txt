contemnamus igitur omnis ineptias—quod enim leuius huic leuitati nomen inponam?—totamque uim bene uiuendi in animi robore ac magnitudine et in omnium rerum humanarum contemptione ac despicientia et in omni uirtute ponamus. nam nunc quidem cogitationibus mollissimis effeminamur, ut, si ante mors aduentet quam chaldaeorum promissa consecuti sumus, spoliati magnis quibusdam bonis, inlusi destitutique uideamur. quodsi expectando et desiderando pendemus animis, cruciamur, angimur, pro di inmortales, quam illud iter iucundum esse debet, quo confecto nulla reliqua cura, nulla sollicitudo futura sit! quam me delectat theramenes! quam elato animo  est! etsi enim flemus, cum legimus, tamen non miserabiliter uir clarus emoritur: qui cum coniectus in carcerem triginta iussu tyrannorum uenenum ut sitiens obduxisset, reliquum sic e poculo eiecit, ut id resonaret, quo sonitu reddito adridens 'propino' inquit 'hoc pulchro critiae', qui in eum fuerat taeterrimus. graeci enim <in> conuiuiis solent nominare, cui poculum tradituri sint. lusit uir egregius extremo spiritu, cum iam praecordiis conceptam mortem contineret, uereque ei, cui uenenum praebiberat, mortem eam est auguratus, quae breui consecuta est.  quis hanc maximi animi aequitatem in ipsa morte laudaret, si mortem malum iudicaret? uadit enim in eundem carcerem atque in eundem paucis post annis scyphum socrates, eodem scelere iudicum quo tyrannorum theramenes. quae est igitur eius oratio, qua facit eum plato usum apud iudices iam morte multatum? 'magna me' inquit 'spes tenet, iudices, bene mihi euenire, quod mittar ad mortem. necesse est enim sit alterum de duobus, ut aut sensus omnino omnes mors auferat aut in alium quendam locum ex his locis morte migretur. quam ob rem, siue sensus extinguitur morsque ei somno similis est, qui non numquam etiam sine uisis somniorum placatissimam quietem adfert, di boni, quid lucri est emori! aut quam multi dies reperiri possunt, qui tali nocti anteponantur! cui si similis est perpetuitas omnis consequentis temporis, quis me beatior? sin uera sunt quae dicuntur, migrationem esse mortem in eas oras, quas  qui e uita excesserunt incolunt, id multo iam beatius est. tene, cum ab is, qui se iudicum numero haberi uolunt, euaseris, ad eos uenire, qui uere iudices appellentur, minoem rhadamanthum aeacum triptolemum, conuenireque eos qui iuste <et> cum fide uixerint— haec peregrinatio mediocris uobis uideri potest? ut uero conloqui cum orpheo musaeo homero hesiodo liceat, quanti tandem aestimatis? equidem saepe emori, si fieri posset, uellem, ut ea quae dico mihi liceret inuisere. quanta delectatione autem adficerer, cum palamedem, cum aiacem, cum alios iudicio iniquo circumuentos conuenirem! temptarem etiam summi regis, qui maximas copias duxit ad troiam, et ulixi sisyphique prudentiam, nec ob eam rem, cum haec exquirerem sicut hic faciebam, capite damnarer.—ne uos quidem, iudices i qui me absoluistis, mortem timueritis. nec enim cuiquam bono mali quicquam euenire potest nec uiuo nec mortuo, nec umquam eius res a dis inmortalibus neglegentur, nec mihi ipsi hoc accidit fortuito. nec uero ego is, a quibus accusatus aut a quibus condemnatus sum, habeo quod suscenseam, nisi quod mihi nocere se crediderunt.' et haec quidem hoc modo; nihil autem melius extremo: 'sed tempus est' inquit 'iam hinc abire, me, ut moriar, uos, ut uitam agatis. utrum autem sit melius, dii inmortales sciunt, hominem quidem scire arbitror neminem.' 