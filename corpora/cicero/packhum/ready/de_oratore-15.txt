'ego uero,' inquit, 'pergam et id faciam, quod in principio fieri in omnibus disputationibus oportere censeo, ut, quid illud sit, de quo disputetur, explanetur, ne uagari et errare cogatur oratio, si ei, qui inter se dissenserint, non idem [esse] illud, de quo agitur, intellegant. nam si forte quaereretur quae esset ars imperatoris, constituendum putarem principio, quis esset imperator; qui cum esset constitutus administrator quidam belli gerendi, tum adiungeremus de exercitu, de castris, de agminibus, de signorum conlationibus, de oppidorum oppugnationibus, de commeatu, de insidiis faciendis atque uitandis, de reliquis rebus, quae essent propriae belli administrandi; quarum qui essent animo et scientia compotes, eos esse imperatores dicerem, utererque exemplis africanorum et maximorum, epaminondam atque hannibalem atque eius generis homines nominarem. sin autem quaereremus quis esset is, qui ad rem publicam moderandam usum et scientiam et studium suum contulisset, definirem hoc modo: qui quibus rebus utilitas rei publicae pareretur augereturque, teneret eisque uteretur, hunc rei publicae rectorem et consili publici auctorem esse habendum, praedicaremque p. lentulum principem illum et ti. gracchum patrem et q. metellum et p. africanum et c. laelium et innumerabilis alios cum ex nostra ciuitate tum ex ceteris. sin autem quaereretur quisnam iuris consultus uere nominaretur, eum dicerem, qui legum et consuetudinis eius, qua priuati in ciuitate uterentur, et ad respondendum et ad agendum et ad cauendum peritus esset, et ex eo  genere sex. aelium, m'. manilium, p. mucium nominarem. atque, ut iam ad leuiora artium studia ueniam, si musicus, si grammaticus, si poeta quaeratur, possim similiter explicare, quid eorum quisque profiteatur et quo non amplius ab quoque sit postulandum. philosophi denique ipsius, qui de sua ui ac sapientia unus omnia paene profitetur, est tamen quaedam descriptio, ut is, qui studeat omnium rerum diuinarum atque humanarum uim naturam causasque nosse et omnem bene uiuendi rationem tenere et persequi, nomine hoc appelletur. oratorem autem, quoniam de eo quaerimus, equidem non facio eundem quem crassus, qui mihi uisus est omnem omnium rerum atque artium scientiam comprehendere uno oratoris officio ac nomine; atque eum puto esse, qui et uerbis ad audiendum iucundis et sententiis ad probandum accommodatis uti possit in causis forensibus atque communibus: hunc ego appello oratorem eumque esse praeterea instructum uoce et actione et lepore quodam uolo. crassus uero mihi noster uisus est oratoris facultatem non illius artis terminis, sed ingeni sui finibus immensis paene describere; nam et ciuitatum regendarum oratori gubernacula sententia sua tradidit, in quo per mihi mirum uisum est, scaeuola, te hoc illi concedere, cum saepissime tibi senatus breuiter impoliteque dicenti maximis sit de rebus adsensus. m. uero scaurus, quem non longe ruri apud se esse audio, uir regendae rei publicae scientissimus, si audierit hanc auctoritatem grauitatis et consili sui uindicari a te, crasse, quod eam oratoris propriam esse dicas, iam, credo, huc ueniat et hanc loquacitatem nostram uultu ipso aspectuque conterreat; qui quamquam est in dicendo minime contemnendus, prudentia tamen rerum magnarum magis quam dicendi arte nititur. neque uero, si quis utrumque potest, aut ille consili publici auctor ac senator bonus ob eam ipsam causam orator est aut hic disertus atque eloquens, si est idem in procuratione ciuitatis  egregius, illam scientiam dicendi copia est consecutus: multum inter se distant istae facultates longeque sunt diuersae atque seiunctae neque eadem ratione ac uia m. cato, p. africanus, q. metellus, c. laelius, qui omnes eloquentes fuerunt, orationem suam et rei publicae dignitatem exornabant. neque enim est interdictum aut a rerum natura aut a lege aliqua atque more, ut singulis hominibus ne amplius quam singulas artis nosse liceat. qua re non, si eloquentissimus athenis pericles idemque in ea ciuitate plurimos annos princeps consili publici fuit, idcirco eiusdem hominis atque artis utraque facultas existimanda est, nec, si p. crassus idem fuit eloquens et iuris peritus, ob eam causam inest in facultate dicendi iuris ciuilis scientia. nam si ut quisque in aliqua arte et facultate excellens aliam quoque artem sibi adsumpserit, is perficiet ut, quod praeterea sciet, id eius, in quo excellet, pars quaedam esse uideatur, licet ista ratione dicamus pila bene et duodecim scriptis ludere proprium esse iuris ciuilis, quoniam utrumque eorum p. mucius optime fecerit; eademque ratione dicantur ei quos φυσικούς graeci nominant eidem poetae, quoniam empedocles physicus egregium poema fecerit. at hoc ne philosophi quidem ipsi, qui omnia sicut propria sua esse atque a se possideri uolunt, dicere audent, geometriam aut musicam philosophi esse, quia platonem omnes in illis artibus praestantissimum fuisse fateantur. ac si iam placet omnis artis oratori subiungere, tolerabilius est sic potius dicere, ut, quoniam dicendi facultas non debeat esse ieiuna atque nuda, sed aspersa atque distincta multarum rerum iucunda quadam uarietate, sit boni oratoris multa auribus accepisse, multa uidisse, multa animo et cogitatione, multa etiam legendo percucurrisse, neque ea ut sua possedisse sed  ut aliena libasse; fateor enim callidum quendam hunc et nulla in re tironem ac rudem nec peregrinum atque hospitem in agendo esse debere. 