sane quidem, sed ne accidat, prouidebo.  num quid igitur est causae, quin amicos nostros stoicos dimittamus? eos dico, qui aiunt manere animos, cum e corpore excesserint, sed non semper.  istos uero qui, quod tota in hac causa difficillimum est, suscipiant, posse animum manere corpore uacantem, illud autem, quod non modo facile ad credendum est, sed eo concesso, quod uolunt, consequens, id uero non dant, ut, cum diu permanserit, ne intereat.  bene reprehendis, et se isto modo res habet. credamus igitur panaetio a platone suo dissentienti? quem enim omnibus locis diuinum, quem sapientissimum, quem sanctissimum, quem homerum philosophorum appellat, huius hanc unam sententiam de inmortalitate animorum non probat. uolt enim, quod nemo negat, quicquid natum sit interire; nasci autem animos, quod declaret eorum similitudo qui procreentur, quae etiam in ingeniis, non solum in corporibus appareat. alteram autem adfert rationem, nihil esse quod doleat, quin id aegrum esse quoque possit; quod autem in morbum cadat, id etiam interiturum; dolere au tem animos, ergo etiam interire. haec refelli possunt: sunt enim ignorantis, cum de aeternitate animorum dicatur, de mente dici, quae omni turbido motu semper uacet, non de partibus is, in quibus aegritudines irae libidinesque uersentur, quas is, contra quem haec dicuntur, semotas a mente et disclusas putat. iam similitudo magis apparet in bestiis, quarum animi sunt rationis expertes; hominum autem similitudo in corporum figura magis exstat, et ipsi animi magni refert quali in corpore locati sint. multa enim e corpore existunt, quae acuant mentem, multa, quae obtundant. aristoteles quidem ait omnis ingeniosos melancholicos esse, ut ego me tardiorem esse non moleste feram. enumerat multos, idque quasi constet, rationem cur ita fiat adfert. quod si tanta uis est ad habitum mentis in is quae gignuntur in corpore, ea sunt autem, quaecumque sunt, quae similitudinem faciant, nihil necessitatis adfert, cur nascantur animi, similitudo. omitto dissimilitudines. uellem adesse posset panaetius—uixit cum africano—, quaererem ex eo, cuius suorum similis fuisset africani fratris nepos, facie uel patris, uita omnium perditorum ita similis, ut esset facile deterrimus; cuius etiam similis p. crassi, et sapientis et eloquentis et primi hominis, nepos multorumque aliorum clarorum uirorum, quos nihil attinet nominare, nepotes et filii. 