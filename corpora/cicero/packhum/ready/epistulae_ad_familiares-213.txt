parte priore iun .   43 pollio ciceroni s. p. s. u. b. e. e. q. u.  quo tardius certior fierem de proeliis apud mutinam factis lepidus effecit, qui meos tabellarios nouem dies retinuit; tametsi tantam calamitatem rei publicae quam tardissime audire optandum est, sed illis qui prodesse nihil possunt neque mederi. atque utinam eodem senatus consulto quo plancum et lepidum in italiam arcessistis me quoque iussissetis uenire! profecto non accepisset res publica hoc uulnus. quo si qui laetantur in praesentia quia uidentur et duces et ueterani caesaris partium interisse, tamen postmodo necesse est doleant cum uastitatem italiae respexerint. nam et robur et suboles militum interiit, si quidem quae nuntiantur ulla ex parte uera sunt.  neque ego non uidebam quanto usui rei publicae essem futurus si ad lepidum uenissem. omnem enim cunctationem eius discussissem, praesertim adiutore planco. sed scribenti ad me eius modi litteras quas leges et contionibus uidelicet quas narbone habuisse dicitur similis palparer necesse erat si uellem commeatus per prouinciam eius iter faciens habere. praeterea uerebar ne, si ante quam ego incepta perficerem proelium confectum esset, pium consilium meum raperent in contrariam partem obtrectatores mei propter amicitiam quae mihi cum antonio, non maior tamen quam planco, fuit.  itaque a gadibus mense aprili binis tabellariis in duas nauis impositis et tibi et consulibus et octauiano scripsi, ut me faceretis certiorem quonam modo plurimum possem prodesse rei publicae. sed, ut rationem ineo, quo die proelium  pansa commisit eodem a gadibus naues profectae sunt; nulla enim post hiemem fuit ante eam diem nauigatio. et hercules longe remotus ab omni suspicione futuri ciuilis tumultus penitus in lusitania legiones in hibernis collocaram. ita porro festinauit uterque confligere tamquam nihil peius timerent quam ne sine maximo rei publicae detrimento bellum componeretur. sed si properandum fuit, nihil non summi ducis consilio gessisse hirtium uideo.  nunc haec mihi scribuntur ex gallia lepidi et nuntiantur: pansae exercitum concisum esse, pansam ex uulneribus mortuum, eodem proelio martiam legionem interisse et l. fabatum et c. peducaeum et d. carfulenum; hirtino autem proelio et quartam legionem et omnis peraeque antoni caesas, item hirti, quartam uero, cum castra quoque antoni cepisset, a quinta legione concisam esse; ibi hirtium quoque perisse et pontium aquilam; dici etiam octauianum cecidisse (quae si, quod di prohibeant, uera sunt, non mediocriter doleo); antonium turpiter mutinae obsessionem reliquisse, sed habere equitum < u >, legiones sub signis armatas tris et p. bagienni unam, inermis bene multos; uentidium quoque se cum legione uii, uiii, uiiii coniunxisse; si nihil in lepido spei sit, descensurum ad extrema et non modo nationes sed etiam seruitia concitaturum; parmam direptam; l. antonium alpis occupasse.  quae si uera sunt, nemini nostrum cessandum est nec exspectandum quid decernat senatus. res enim cogit huic tanto incendio succurrere omnis qui aut imperium aut nomen denique populi romani saluum uolunt esse. brutum enim cohortis xuii et duas non frequentis tironum legiones,  quas conscripserat antonius, habere audio; neque tamen dubito quin omnes qui supersint de hirti exercitu confluant ad eum. nam in dilectu non multum spei puto esse, praesertim cum nihil sit periculosius quam spatium confirmandi sese antonio dari. anni autem tempus libertatem maiorem mihi dat propterea quia frumenta aut in agris aut in uillis sunt. itaque proximis litteris consilium meum expedietur. nam neque deesse neque superesse rei publicae uolo. maxime tamen doleo adeo et longo et infesto itinere ad me ueniri ut die quadragensimo post aut ultra etiam quam facta sunt omnia nuntientur.