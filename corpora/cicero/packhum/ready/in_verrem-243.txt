cum haec omnia quae polliceor cumulate tuis proximis plana fecero, tum istuc ipsum tenebo quod abs te mihi datur; eo contentum esse me dicam. quid enim nuper tu ipse, cum populi romani clamore atque impetu perturbatus exsiluisti, quid, inquam, elocutus es? illum, quod moram supplicio quaereret, ideo clamitasse se esse ciuem romanum, sed speculatorem fuisse. iam mei testes ueri sunt. quid enim dicit aliud c. numitorius, quid m. et p. cottii, nobilissimi homines ex agro tauromenitano, quid q. lucceius, qui argentariam regi maximam fecit, quid ceteri? adhuc enim testes ex eo genere a me sunt dati, non qui nouisse gauium, sed se uidisse dicerent, cum is, qui se ciuem romanum esse clamaret, in crucem ageretur. hoc tu, uerres, idem dicis, hoc tu confiteris, illum clamitasse se ciuem esse romanum; apud te nomen ciuitatis ne tantum quidem ualuisse ut dubitationem aliquam [crucis], ut crudelissimi taeterrimique supplici aliquam paruam moram saltem posset adferre. hoc teneo, hic haereo, iudices, hoc sum contentus uno, omitto ac neglego cetera; sua confessione induatur ac iuguletur necesse est. qui esset ignorabas, speculatorem esse suspicabare; non quaero qua suspicione, tua te accuso oratione: ciuem romanum se esse dicebat. si tu apud persas aut in extrema india deprensus, uerres, ad supplicium ducerere, quid aliud clamitares nisi te ciuem esse romanum? et si tibi ignoto apud ignotos, apud barbaros, apud homines in extremis atque ultimis gentibus positos, nobile et inlustre apud omnis nomen ciuitatis tuae profuisset, ille, quisquis erat, quem tu in crucem rapiebas, qui tibi esset ignotus, cum ciuem se  romanum esse diceret, apud te praetorem si non effugium ne moram quidem mortis mentione atque usurpatione ciuitatis adsequi potuit? homines tenues, obscuro loco nati, nauigant, adeunt ad ea loca quae numquam antea uiderunt, ubi neque noti esse iis quo uenerunt, neque semper cum cognitoribus esse possunt. hac una tamen fiducia ciuitatis non modo apud nostros magistratus, qui et legum et existimationis periculo continentur, neque apud ciuis solum romanos, qui et sermonis et iuris et multarum rerum societate iuncti sunt, fore se tutos arbitrantur, sed, quocumque uenerint, hanc sibi rem praesidio sperant futuram. tolle hanc spem, tolle hoc praesidium ciuibus romanis, constitue nihil esse opis in hac uoce, 'ciuis romanus sum,' posse impune praetorem aut alium quempiam supplicium quod uelit in eum constituere qui se ciuem romanum esse dicat, quod qui sit ignoret: iam omnis prouincias, iam omnia regna, iam omnis liberas ciuitates, iam omnem orbem terrarum, qui semper nostris hominibus maxime patuit, ciuibus romanis ista defensione praecluseris. quid? si l. raecium, equitem romanum, qui tum erat in sicilia, nominabat, etiamne id magnum fuit, panhormum litteras mittere? adseruasses hominem custodiis mamertinorum tuorum, uinctum clausum habuisses, dum panhormo raecius ueniret; cognosceret hominem, aliquid de summo supplicio remitteres; si ignoraret, tum, si ita tibi uideretur, hoc iuris in omnis constitueres, ut, qui neque tibi notus esset neque cognitorem locupletem daret, quamuis ciuis romanus esset, in crucem tolleretur.  