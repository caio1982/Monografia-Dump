multa, cum essem consul, de summis rei publicae periculis audiui, multa quaesiui, multa cognoui; nullus umquam de sulla nuntius ad me, nullum indicium, nullae litterae peruenerunt, nulla suspicio. multum haec uox fortasse ualere deberet eius hominis qui consul insidias rei publicae consilio inuestigasset, ueritate aperuisset, magnitudine animi uindicasset, cum is se nihil audisse de p. sulla, nihil suspicatum esse diceret. sed ego nondum utor hac uoce ad hunc defendendum; ad purgandum me potius utar, ut mirari torquatus desinat me qui autronio non adfuerim sullam defendere. quae enim autroni fuit causa, quae sullae est? ille ambitus iudicium tollere ac disturbare primum conflato uoluit gladiatorum ac fugitiuorum tumultu, deinde, id quod uidimus omnes, lapidatione atque concursu; sulla, si sibi  suus pudor ac dignitas non prodesset, nullum auxilium requisiuit. ille damnatus ita se gerebat non solum consiliis et sermonibus uerum etiam aspectu atque uoltu ut inimicus esse amplissimis ordinibus, infestus bonis omnibus, hostis patriae uideretur; hic se ita fractum illa calamitate atque adflictum putauit ut nihil sibi ex pristina dignitate superesse arbitraretur, nisi quod modestia retinuisset. hac uero in coniuratione quid tam coniunctum quam ille cum catilina, cum lentulo? quae tanta societas ullis inter se rerum optimarum quanta ei cum illis sceleris, libidinis, audaciae? quod flagitium lentulus non cum autronio concepit? quod sine eodem illo catilina facinus admisit? cum interim sulla cum isdem illis non modo noctem solitudinemque non quaereret sed ne mediocri quidem sermone et congressu coniungeretur. illum allobroges, maximarum rerum uerissimi indices, illum multorum litterae ac nuntii coarguerunt; sullam interea nemo insimulauit, nemo nominauit. postremo eiecto siue emisso iam ex urbe catilina ille arma misit, cornua, tubas, fascis, signa, legiones, ille relictus intus, exspectatus foris, lentuli poena compressus conuertit se aliquando ad timorem, numquam ad sanitatem; hic contra ita quieuit ut eo tempore omni neapoli fuerit, ubi neque homines fuisse putantur huius adfines suspicionis et locus est ipse non tam ad inflammandos calamitosorum animos quam ad consolandos accommodatus. 