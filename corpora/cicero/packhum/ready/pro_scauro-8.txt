uenio nunc ad testis, in quibus docebo non modo nullam fidem et auctoritatem sed ne speciem quidem esse aut imaginem testium. etenim fidem primum ipsa tollit consensio, quae patefacta est compromisso sardorum et coniuratione recitata; deinde illa cupiditas quae suscepta est spe et pr<omissione> praemiorum; postremo ipsa natio, cuius tanta uanitas est ut libertatem a seruitute nulla re alia nisi mentiendi licentia distinguendam putent. neque ego sardorum querelis moueri nos numquam <dico> oportere. non sum aut tam inhumanus aut tam alienus a sardis, praesertim cum frater meus nuper ab eis decesserit, cum rei <fr>u<mentariae> cn. pompei missu praefuisset, qui et ipse illis pro  sua fide et humanitate consuluit et eis uicissim percarus et iucundus fuit. pateat uero hoc perfugium dolori, pateat iustis querelis, coniurationi uia intercludatur, obsaepiatur insidiis, neque hoc in sardis magis quam in gallis, in afris, in hispanis. damnatus est t. albucius, c. megaboccus ex sardinia non nullis etiam laudantibus sardis. ita fidem maiorem uarietas ipsa faciebat. testibus enim aequis, tabulis incorruptis tenebantur. nunc est una uox, una mens non expressa dolore, sed simulata, neque huius iniuriis, sed promissis aliorum et praemiis excitata. at creditum est aliquando sardis. et fortasse credetur aliquando, si integri uenerint, si incorrupti, si sua sponte, si non alicuius impulsu, si soluti, si liberi. quae si erunt, tamen sibi credi gaudeant et mirentur. cum uero omnia absint, tamen se non respicient, non gentis suae famam perhorrescent?  fallacissimum genus esse phoenicum omnia monumenta uetustatis atque omnes historiae nobis prodiderunt. ab his orti poeni multis carthaginiensium rebellionibus, multis uiolatis fractisque foederibus nihil se degenerasse docuerunt. a poenis admixto afrorum genere sardi non deducti in sardiniam atque ibi constituti, sed amandati et repudiati coloni. qua re cum integri nihil fuerit in hac gente <pestilentiae> plena, quam ualde eam putamus tot transfusionibus coacuisse? hic mihi ignoscet cn. domitius sincaius, uir ornatissimus, hospes et familiaris meus, ignoscent denique omnes ab eodem cn. pompeio ciuitate donati, quorum tamen omnium laudatione utimur, ignoscent alii uiri boni ex sardinia; credo enim esse quosdam. neque ego, cum  de uitiis gentis loquor, neminem excipio; sed a me est de uniuerso genere dicendum, in quo fortasse aliqui suis moribus et humanitate stirpis ipsius et gentis uitia uicerunt. magnam quidem esse partem sine fide, sine societate et coniunctione nominis nostri res ipsa declarat. quae est enim praeter sardiniam prouincia quae nullam habeat amicam populo romano ac liberam ciuitatem? africa ipsa parens illa sardiniae, quae plurima et acerbissima cum maioribus nostris bella gessit, non solum fidelissimis regnis sed etiam in ipsa prouincia se a societate punicorum bellorum utica teste defendit. hispania ulterior scipionum int<eritu>. 