ut enim obscuratur et offunditur luce solis lumen lucernae, et ut interit <in> magnitudine maris aegaei stilla mellis, et ut in diuitiis croesi teruncii accessio et gradus unus in ea uia, quae est hinc in indiam, sic, cum sit is bonorum finis, quem stoici dicunt, omnis ista rerum corporearum aestimatio splendore uirtutis et magnitudine obscuretur et obruatur atque intereat necesse est. et quem ad modum oportunitas—sic enim appellemus εὐκαιρίαν—non fit maior productione temporis—habent enim suum modum, quae oportuna dicuntur—, sic recta effectio—κατόρθωσιν enim ita appello, quoniam rectum factum κατόρθωμα—, recta igitur effectio, item conuenientia, denique ipsum bonum, quod in eo positum est, ut naturae consentiat, crescendi  accessionem nullam habet. ut enim oportunitas illa, sic haec, de quibus dixi, non fiunt temporis productione maiora, ob eamque causam stoicis non uidetur optabilior nec magis expetenda beata uita, si sit longa, quam si breuis, utunturque simili: ut, si cothurni laus illa esset, ad pedem apte conuenire, neque multi cothurni paucis anteponerentur nec maiores minoribus, sic, quorum omne bonum conuenientia atque oportunitate finitur, nec plura paucioribus nec longinquiora breuioribus anteponent. nec uero satis acute dicunt: si bona ualitudo pluris aestimanda sit longa quam breuis, sapientiae quoque usus longissimus quisque sit plurimi. non intellegunt ualitudinis aestimationem spatio iudicari, uirtutis oportunitate, ut uideantur qui illud dicant idem hoc esse dicturi, bonam mortem et bonum partum meliorem longum esse quam breuem. non uident alia breuitate pluris aestimari, alia diuturnitate. itaque consentaneum est his, quae dicta sunt, ratione illorum, qui illum bonorum finem, quod appellamus extremum, quod ultimum, crescere putent posse—isdem placere esse alium alio et sapientiorem itemque alium magis alio uel peccare uel recte facere, quod nobis non licet dicere, qui crescere bonorum finem non putamus. ut enim qui demersi sunt in aqua nihilo magis respirare possunt, si non longe absunt a summo, ut iam iamque possint emergere, quam si etiam tum essent in profundo, nec catulus ille, qui iam adpropinquat ut uideat, plus cernit quam is, qui modo est natus, item qui processit aliquantum ad uirtutis habitum nihilo minus in miseria est quam ille, qui nihil processit. 