at uidete quanta sit uis huius papiriae legis in re tali, non qualem tu adfers sceleris plenam et furoris. q. marcius censor signum concordiae fecerat idque in publico conlocarat. hoc signum c. cassius censor cum in curiam transtulisset, conlegium uestrum consuluit num quid esse causae uideretur quin id signum curiamque concordiae dedicaret. quaeso, pontifices, et hominem cum homine et tempus cum tempore et rem cum re comparate. ille erat summa modestia et grauitate censor: hic tribunus plebis scelere et audacia singulari. tempus illud erat tranquillum et in libertate populi et gubernatione positum senatus: tuum porro tempus libertate populi romani oppressa, senatus auctoritate deleta. res illa plena iustitiae, sapientiae, dignitatis (censor enim, penes quem maiores nostri, id quod tu sustulisti, iudicium senatus de dignitate esse uoluerunt, concordiae signum uolebat in curia curiamque ei deae dedicare), praeclara uolun tas atque omni laude digna; praescribere enim se arbitrabatur ut sine studiis dissensionis sententiae dicerentur, si sedem ipsam ac templum publici consili religione concordiae deuinxisset. tu cum ferro, cum metu, cum edictis, cum priuilegiis, cum praesentibus copiis perditorum, absentis exercitus terrore et minis, consulum societate et nefario foedere seruitute oppressam ciuitatem teneres, libertatis signum posuisti magis ad ludibrium impudentiae quam ad simulationem religionis. ille in curia quae poterat sine cuiusquam incommodo dedicari, tu in ciuis optime de re publica meriti cruore ac paene ossibus simulacrum non libertatis publicae, sed licentiae conlocasti. atque ille tamen ad conlegium rettulit, tu ad quem rettulisti? si quid deliberares, si quid tibi aut piandum aut instituendum fuisset religione domestica, tamen instituto ceterorum uetere ad pontificem detulisses: nouum delubrum cum in urbis clarissimo loco nefando quodam atque inaudito instituto inchoares, referendum ad sacerdotes publicos non putasti? at si conlegium pontificum adhibendum non uidebatur, nemone horum tibi idoneus uisus est, qui aetate honore auctoritate antecellunt, cum quo <de> dedicatione communicares? quorum quidem tu non contempsisti sed pertimuisti dignitatem. an tu auderes quaerere ex p. seruilio aut ex m. lucullo, quorum ego consilio atque auctoritate rem publicam consul ex uestris manibus ac faucibus eripui, quibusnam uerbis aut quo ritu— primum hoc dico—ciuis domum consecrares, deinde ciuis eius cui princeps senatus, tum autem ordines omnes, deinde italia tota, post cunctae gentes testimonium huius urbis at que imperi conseruati dedissent? quid diceres, o nefanda et perniciosa labes ciuitatis? 'ades, luculle, ades seruili, dum dedico domum ciceronis, ut mihi praeeatis postemque teneatis!' es tu quidem cum audacia tum impudentia singulari, sed tibi tamen oculi, uultus, uerba cecidissent, cum te uiri, qui sua dignitate personam populi <romani> atque auctoritatem imperi sustinerent, uerbis grauissimis proterruissent, neque sibi fas esse dixissent furori interesse tuo atque in patriae parricidio exsultare. quae cum uideres, tum te ad tuum adfinem non delectum a te, sed relictum a ceteris contulisti. quem ego tamen credo, si est ortus ab illis quos memoriae proditum est ab ipso hercule perfuncto iam laboribus sacra didicisse, in uiri fortis aerumnis non ita crudelem fuisse ut in uiui etiam et spirantis capite bustum suis manibus imponeret; qui aut nihil dixit nec fecit omnino, poenamque hanc maternae temeritatis tulit ut mutam in delicto personam nomenque praeberet, aut, si dixit aliquid uerbis haesitantibus postemque tremebunda manu tetigit, certe nihil rite, nihil caste, nihil more institutoque perfecit. uiderat ille murenam, uitricum suum, consulem designatum, ad me consulem cum allobrogibus communis exiti indicia adferre, audierat ex illo se a me bis salutem accepisse, separatim semel, iterum cum uniuersis. qua re quis est qui existimare possit huic nouo pontifici, primam hanc post sacerdotium initum religionem instituenti uocemque mittenti, non et linguam obmutuisse et manum obtorpuisse et mentem debilitatam metu concidisse, praesertim cum ex conlegio tanto non regem, non flaminem, non pontificem  uideret, fierique particeps inuitus alieni sceleris cogeretur, et grauissimas poenas adfinitatis impurissimae sustineret? 