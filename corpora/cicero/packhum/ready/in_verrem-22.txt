itaque idem iste, quem cn. dolabella postea c. malleolo occiso pro quaestore habuit,—haud scio an maior etiam haec necessitudo fuerit quam illa carbonis, ac plus iudicium uoluntatis ualere quam sortis debeat,—idem in cn. dolabellam qui in cn. carbonem fuit. nam quae in ipsum ualebant crimina contulit in illum, causamque illius omnem ad inimicos accusatoresque detulit; ipse in eum cui legatus,  cui pro quaestore fuerat, inimicissimum atque improbissimum testimonium dixit. ille miser cum esset cn. dolabella,— cum proditione istius nefaria, tum improbo ac falso eiusdem testimonio,—tum multo ex maxima parte istius furtorum ac flagitiorum inuidia conflagrauit. quid hoc homine faciatis aut ad quam spem tam perfidiosum, tam importunum animal reseruetis? qui in cn. carbone sortem, in cn. dolabella uoluntatem neglexerit ac uiolarit, eosque ambo non modo deseruerit sed etiam prodiderit atque oppugnarit. nolite, quaeso, iudices, breuitate orationis meae potius quam rerum ipsarum magnitudine crimina ponderare; mihi enim properandum necessario est, ut omnia uobis quae mihi constituta sunt possim exponere. quam ob rem quaestura istius demonstrata primique magistratus et furto et scelere perspecto, reliqua attendite. in quibus illud tempus sullanarum proscriptionum ac rapinarum praetermittam; neque ego istum sibi ex communi calamitate defensionem ullam sinam sumere, suis eum certis propriisque criminibus accusabo. quam ob rem hoc omni tempore sullano ex accusatione circumscripto legationem eius praeclaram cognoscite.  posteaquam cn. dolabellae prouincia cilicia constituta est, o di immortales, quanta iste cupiditate, quibus adlegationibus illam sibi legationem expugnauit! id quod cn. dolabellae principium maximae calamitatis fuit. nam ut est profectus, quacumque iter fecit, eius modi fuit, non ut legatus populi romani, sed ut quaedam calamitas peruadere uideretur. in achaia—praetermittam minora omnia,  quorum simile forsitan alius quoque aliquid aliquando fecerit; nihil dicam nisi singulare, nisi id quod, si in alium reum diceretur, incredibile uideretur—magistratum sicyonium nummos poposcit. ne sit hoc crimen in uerrem: fecerunt alii. cum ille non daret, animaduertit: improbum, sed non inauditum. genus animaduersionis uidete: quaeretis ex quo genere hominem istum iudicetis. ignem ex lignis uiridibus atque umidis in loco angusto fieri iussit: ibi hominem ingenuum, domi nobilem, populi romani socium atque amicum, fumo excruciatum semiuiuum reliquit. iam quae iste signa, quas tabulas pictas ex achaia sustulerit, non dicam hoc loco: est mihi alius locus ad hanc eius cupiditatem demonstrandam separatus. athenis audistis ex aede mineruae grande auri pondus ablatum; dictum est hoc in cn. dolabellae iudicio. dictum? etiam aestimatum. huius consili non participem c. uerrem, sed principem fuisse reperietis. 