uerum haec missa facio; illud quaero, is homo <qui>, ut tute dicis, numquam inter homines fuerit, per quos homines hoc tantum facinus, tam occultum, absens praesertim, conficere potuerit. multa sunt falsa, iudices, quae tamen argui suspiciose possunt; in his rebus si suspicio reperta erit, culpam inesse concedam. romae sex. roscius occiditur, cum in agro amerino esset filius. litteras, credo, misit alicui sicario qui romae nouerat neminem. arcessi uit aliquem. quem aut quando? nuntium misit. quem aut ad quem? pretio, gratia, spe, promissis induxit aliquem. nihil horum ne confingi quidem potest; et tamen causa de parricidio dicitur.  reliquum est ut per seruos id admiserit. o, di immortales, rem miseram et calamitosam! quid? in tali crimine quod innocenti saluti solet esse ut seruos in quaestionem polliceatur, id sex. roscio facere non licet? uos qui hunc accusatis omnis eius seruos habetis; unus puer uictus cotidiani administer ex tanta familia sex. roscio relictus non est. te nunc appello, p. scipio, te, <m.> metelle; uobis aduocatis, uobis agentibus aliquotiens duos seruos paternos in quaestionem ab aduersariis sex. roscius postulauit; meministisne t. roscium recusare? quid? ei serui ubi sunt? chrysogonum, iudices, sectantur; apud eum sunt in honore et in pretio. etiam nunc ut ex eis quaeratur ego postulo, hic orat atque obsecrat. quid facitis? cur recusatis? dubitate etiam nunc, iudices, si potestis, a quo sit sex. roscius occisus, ab eone qui propter illius mortem in egestate et <in> insidiis uersatur, cui ne quaerendi quidem de morte patris potestas permittitur, an ab eis qui quaestionem fugitant, bona possident, in caede atque ex caede uiuunt. omnia, iudices, in hac causa sunt misera atque indigna; tamen hoc nihil neque acerbius neque iniquius proferri potest: mortis paternae de seruis paternis quaestionem habere filio non licet! ne tam diu quidem dominus erit in suos dum ex eis de patris morte quaeratur? ueniam, neque ita multo postea, ad hunc locum; nam hoc totum  ad roscios pertinet, de quorum audacia tum me dicturum pollicitus sum, cum eruci crimina diluissem. 