hanc uirtutem agrigentinorum imitati sunt assorini postea, uiri fortes et fideles, sed nequaquam ex tam ampla neque tam ex nobili ciuitate. chrysas est amnis qui per assorinorum agros fluit; is apud illos habetur deus et religione maxima colitur. fanum eius est in agro, propter ipsam uiam qua assoro itur hennam; in eo chrysae simulacrum est praeclare factum e marmore. id iste poscere assorinos propter singularem eius fani religionem non ausus est; tlepolemo dat et hieroni negotium. illi noctu facta manu  armataque ueniunt, foris aedis effringunt; aeditumi custodesque mature sentiunt; signum quod erat notum uicinitati bucina datur; homines ex agris concurrunt; eicitur fugaturque tlepolemus, neque quicquam ex fano chrysae praeter unum perparuulum signum ex aere desideratum est.  matris magnae fanum apud enguinos est,—iam enim mihi non modo breuiter de uno quoque dicendum, sed etiam praetereunda uidentur esse permulta, ut ad maiora istius et inlustriora in hoc genere furta et scelera ueniamus: in hoc fano loricas galeasque aeneas, caelatas opere corinthio, hydriasque grandis simili in genere atque eadem arte perfectas idem ille scipio, uir omnibus rebus praecellentissimus, posuerat et suum nomen inscripserat. quid iam de isto plura dicam aut querar? omnia illa, iudices, abstulit, nihil in religiosissimo fano praeter uestigia uiolatae religionis nomenque p. scipionis reliquit; hostium spolia, monumenta imperatorum, decora atque ornamenta fanorum posthac his praeclaris nominibus amissis in instrumento atque in supellectile uerris nominabuntur. tu uidelicet solus uasis corinthiis delectaris, tu illius aeris temperationem, tu operum liniamenta sollertissime perspicis! haec scipio ille non intellegebat, homo doctissimus atque humanissimus: tu sine ulla bona arte, sine humanitate, sine ingenio, sine litteris, intellegis et iudicas! uide ne ille non solum temperantia sed etiam intellegentia te atque istos qui se elegantis dici uolunt uicerit. nam quia quam pulchra essent intellegebat, idcirco existimabat ea non ad hominum luxu riem, sed ad ornatum fanorum atque oppidorum esse facta, †ut posteris nostris monumenta religiosa esse uideantur†. 