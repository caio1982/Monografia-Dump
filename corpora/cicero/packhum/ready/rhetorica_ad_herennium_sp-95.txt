ad festiuitatem diiunctio est adposita: quare rarius utemur, ne satietatem pariat; ad breuitatem coniunctio: quare saepius adhibenda est. hae tres exornationes de simplici genere manant.  conduplicatio est qu<om> ratione amplificationis aut commiserationis eiusdem unius aut plur<iu>m uerborum iteratio, hoc modo: 'tumultus, gai gracc<e>, tumultus domesticos et intestinos conpara<s>!' item: 'commotus non es, cum tibi pedes mater amplexaretur, non es commotus?' item: 'nunc audes etiam uenire in horum conspectum, proditor patriae? proditor, inquam, patriae, uenire audes in horum conspectum?'  uehementer auditorem commouet eiusdem redintegratio uerbi et uulnus maius efficit in contrario causae, quasi aliquod telum saepius perueniat in eandem partem corporis.  interpretatio est, quae non iterans idem redintegrat uerbum, sed id commutat, quod positum est, alio uerbo, quod idem ualeat, hoc modo: 'rem p. radicitus euertisti, ciuitatem funditus deiecisti.' item: 'patrem nefarie uerberasti, parenti manus scelerate attulisti.'   necessum est eius, qui audit, animum commoueri, cum grauitas prioris dicti renouatur interpretatione uerborum.  commutatio est, cum duae sententiae inter se discrepantes ex traiectione ita efferuntur, ut a priore posterior contraria priori proficiscatur, hoc modo: 'esse oportet, ut uiuas, non uiuere, ut edas.' item: 'ea re poëmata non facio, quia, cuiusmodi uolo, non possum, cuiusmodi possum, nolo.' item: 'quae de illo <dici possunt, non dicuntur, quae dicuntur,> dici non possunt.' item: 'poëma loquens pictura, <pictura> tacitum poëma debet esse.' item: 'si stultus es, ea re tace<a>s: non tamen si tace<a>s, ea re stultus es.' 