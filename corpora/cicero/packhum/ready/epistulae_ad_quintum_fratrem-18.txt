ex .  quint .   54 <marcus quinto fratri salutem> calamo et atramento temperato, charta etiam dentata res agetur. scribis enim te meas litteras superiores uix legere potuisse. in quo nihil eorum, mi frater, fuit quae putas. neque enim occupatus eram neque perturbatus nec iratus alicui.  sed hoc facio semper ut, quicumque calamus in manus meas uenerit, eo sic utar tamquam bono.  uerum attende nunc, mi optime et suauissime frater, ad ea dum rescribo quae tu in hac eadem breui epistula πραγματικῶς ualde scripsisti. de quo petis ut ad te nihil occultans, nihil dissimulans, nihil tibi indulgens ingenue fraterneque rescribam, id est, utrum <ad>uoles, ut dixeramus, <an> ad expediendum te, si causa sit, commorere: si, mi quinte, parua aliqua res esset in qua sciscitarere quid uellem, tamen, cum tibi permissurus essem ut faceres quod uelles, ego ipse quid uellem ostenderem. in hac uero re * * * hoc profecto quaeris, cuius modi illum annum qui sequitur exspectem. plane aut tranquillum nobis aut certe munitissimum; quod cottidie domus, quod forum, quod theatri significationes declarant. nec labor, ut quondam, conscientia copiarum nostrarum. quod caesaris, quod pompei gratiam tenemus, haec me ut confidam faciunt. sin aliquis erumpet amentis hominis furor, omnia sunt ad eum frangendum expedita.  haec ita sentio, iudico, ad te explorate scribo; dubitare te non adsentatorie sed fraterne ueto. qua re [si] suauitatis equidem nostrae fruendae causa cuperem te ad id tempus uenire quod dixeras, sed illud malo tamen quod putas magis e <re> tua. illa etiam magni aestimo [me], ἀμφιλαφίαν illam tuam et explicationem debitorum tuorum. illud quidem  sic habeto, nihil nobis expeditis, si ualebimus, fore fortunatius. parua sunt quae desunt pro nostris quidem moribus et ea sunt ad explicandum expeditissima, modo ualeamus.  ambitus redit immanis. numquam fuit par. id. quint. faenus fuit bessibus ex triente coitione memmi et consulum cum domitio. hanc scaurus unus <uix potest> uincere. messalla flaccet. non dico ὑπερβολάς; uel hs centiens constituunt in praerogatiua pronuntiare. res ardet inuidia. tribunicii candidati compromiserunt hs quingenis in singulos apud m. catonem depositis petere eius arbitratu, ut qui contra fecisset ab eo condemnaretur. quae quidem comitia si gratuita fuerint, ut putantur, plus unus cato potuerit quam omnes leges omnesque iudices.