ego haec a chrysogono mea sponte remoto sex. roscio quaero, primum qua re ciuis optimi bona uenierint, deinde qua re hominis eius qui <neque proscriptus> neque apud aduersarios occisus est bona uenierint, cum in eos solos lex scripta sit, deinde qua re aliquanto post eam diem uenierint quae dies in lege praefinita est, deinde cur tantulo uenierint. quae omnia si, quem ad modum solent liberti nequam et improbi facere, in patronum suum uoluerit conferre, nihil egerit; nemo est enim qui nesciat propter magnitudinem rerum multa multos <partim improbante>, partim imprudente l. sulla commisisse. placet igitur in his rebus aliquid imprudentia praeteriri? non placet, iudices, sed necesse est. etenim si iuppiter optimus maximus cuius nutu et arbitrio caelum terra mariaque reguntur saepe uentis uehementioribus aut immoderatis tempestatibus aut nimio calore aut intolerabili frigore hominibus nocuit, urbis deleuit, fruges perdidit, quorum nihil pernicii causa diuino consilio sed ui ipsa et magnitudine rerum factum putamus, at contra commoda quibus utimur lucemque qua fruimur spiritumque quem ducimus ab eo nobis dari atque impertiri uidemus, quid miramur, iudices, l. sullam, cum solus rem publicam regeret orbemque terrarum gubernaret imperique maiestatem quam armis receperat iam legibus confirmaret, aliqua animaduertere non potuisse? nisi hoc mirum est quod uis diuina  adsequi non possit, si id mens humana adepta non sit. uerum ut haec missa faciam quae iam facta sunt, ex eis quae nunc cum maxime fiunt nonne quiuis potest intellegere omnium architectum et machinatorem unum esse chrysogonum? qui sex. rosci nomen deferendum curauit, cuius honoris causa accusare se dixit erucius . . . 