xui kal .  iun .   44 cicero attico sal. o factum male de alexione! incredibile est quanta me molestia adfecerit, nec mehercule ex ea parte maxime quod plerique mecum 'ad quem igitur te medicum conferes?' quid mihi iam medico? aut si opus est, tanta inopia est? amorem erga me, humanitatem suauitatemque desidero. etiam illud: quid est quod non pertimescendum sit, cum hominem temperantem, summum medicum, tantus improuiso morbus oppresserit? sed ad haec omnia una consolatio est quod ea condicione nati sumus ut nihil quod homini accidere possit recusare debeamus.  de antonio, iam antea tibi scripsi non esse eum a me conuentum. uenit enim misenum cum ego essem in pompeiano; inde ante profectus est quam ego eum uenisse cognoui. sed casu, cum legerem tuas litteras, hirtius erat apud me in puteolano. ei legi et egi. primum, quod <ad te> attinet, nihil mihi concedebat, deinde ad summam arbitrum me statuebat non modo huius rei sed totius consulatus sui. cum antonio autem sic agemus ut perspiciat, si in eo negotio nobis satis fecerit, totum me futurum suum. dolabellam spero domi esse.  redeamus ad nostros, de quibus tu bonam spem te significas habere propter edictorum humanitatem. ego autem perspexi, cum a me  xuii  kal. de puteolano neapolim pansae conueniendi causa proficisceretur hirtius, omnem eius sensum. seduxi enim et ad pacem sum cohortatus. non poterat scilicet negare se uelle pacem, sed non minus se nostrorum arma timere quam antoni,  et tamen utrosque non sine causa praesidium habere, se autem utraque arma metuere. quid quaeris? οὐδὲν ὑγιές.  de quinto filio tibi adsentior. patri quidem certe gratissimae et bellae tuae litterae fuerunt. caerelliae uero facile satis feci; nec ualde laborare mihi uisa est, et si illa, ego certe non laborarem. istam uero quam tibi molestam scribis esse auditam a te esse omnino demiror. nam quod eam collaudaui apud amicos, audientibus tribus filiis eius et filia tua, τί ἐκ τούτου; [quid est hoc] quid est autem cur ego personatus ambulem? parumne foeda persona est ipsius senectutis?  quod brutus rogat ut ante kalendas, ad me quoque scripsit et fortasse faciam. sed plane quid uelit nescio. quid enim illi adferre consili possum, cum ipse egeam consilio et cum ille suae immortalitati melius quam nostro otio consuluerit? de regina rumor exstinguitur. de flamma, obsecro te, si quid potes.