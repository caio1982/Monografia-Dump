c .  kal .  quint .   43 cicero cassio s. lepidus, tuus adfinis, meus familiaris, prid. kal. quint. sententiis omnibus hostis a senatu iudicatus est ceterique qui una cum illo a re publica defecerunt; quibus tamen ad sanitatem redeundi ante kal. sept. potestas facta est. fortis sane senatus, sed maxime spe subsidi tui. bellum quidem cum haec scribebam sane magnum erat scelere et leuitate lepidi.  nos de dolabella cottidie quae uolumus audimus, sed adhuc sine capite, sine auctore, rumore nuntio. quod cum ita esset, tamen litteris tuis quas non. mai. ex castris datas acceperamus, ita persuasum erat ciuitati ut illum iam oppressum omnes arbitrarentur, te autem in italiam uenire cum exercitu, ut, si haec ex sententia confecta essent, consilio atque auctoritate tua, sin quid forte titubatum, ut fit in bello, exercitu tuo niteremur. quem quidem ego exercitum quibuscumque potuero rebus ornabo. cuius rei tum tempus erit cum quid opis rei publicae laturus is exercitus sit aut quid iam tulerit notum esse coeperit. nam adhuc tantum conatus audiuntur, optimi illi quidem et praeclarissimi; sed gesta res exspectatur, quam quidem aut iam esse aliquam aut appropinquare confido. tua uirtute magnitudine animi nihil est nobilius. itaque optamus ut quam primum te in italia uideamus. rem publicam nos habere arbitrabimur si uos habebimus.   praeclare uiceramus nisi spoliatum, inermem, fugientem lepidus recepisset antonium. itaque numquam tanto odio ciuitati antonius fuit quanto est lepidus. ille enim ex turbulenta re publica, hic ex pace et uictoria bellum excitauit. huic oppositos consules designatos habemus, in quibus est magna illa quidem spes sed anceps cura propter incertos exitus proeliorum.  persuade tibi igitur in te et in bruto tuo esse omnia, uos exspectari, brutum quidem iam iamque. quod si, ut spero, uictis hostibus nostris ueneritis, tamen auctoritate uestra res publica exsurget et in aliquo statu tolerabili consistet. sunt enim permulta quibus erit medendum, etiam si res publica satis esse uidebitur sceleribus hostium liberata.  uale.