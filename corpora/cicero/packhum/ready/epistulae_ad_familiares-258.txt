c .  Kal .  Quint .   43 CICERO CASSIO S. Lepidus, tuus adfinis, meus familiaris, prid. Kal. Quint. sententiis omnibus hostis a senatu iudicatus est ceterique qui una cum illo a re publica defecerunt; quibus tamen ad sanitatem redeundi ante Kal. Sept. potestas facta est. fortis sane senatus, sed maxime spe subsidi tui. bellum quidem cum haec scribebam sane magnum erat scelere et levitate Lepidi.  Nos de Dolabella cottidie quae volumus audimus, sed adhuc sine capite, sine auctore, rumore nuntio. quod cum ita esset, tamen litteris tuis quas Non. Mai. ex castris datas acceperamus, ita persuasum erat civitati ut illum iam oppressum omnes arbitrarentur, te autem in Italiam venire cum exercitu, ut, si haec ex sententia confecta essent, consilio atque auctoritate tua, sin quid forte titubatum, ut fit in bello, exercitu tuo niteremur. quem quidem ego exercitum quibuscumque potuero rebus ornabo. cuius rei tum tempus erit cum quid opis rei publicae laturus is exercitus sit aut quid iam tulerit notum esse coeperit. nam adhuc tantum conatus audiuntur, optimi illi quidem et praeclarissimi; sed gesta res exspectatur, quam quidem aut iam esse aliquam aut appropinquare confido. tua virtute magnitudine animi nihil est nobilius. itaque optamus ut quam primum te in Italia videamus. rem publicam nos habere arbitrabimur si vos habebimus.   Praeclare viceramus nisi spoliatum, inermem, fugientem Lepidus recepisset Antonium. itaque numquam tanto odio civitati Antonius fuit quanto est Lepidus. ille enim ex turbulenta re publica, hic ex pace et victoria bellum excitavit. huic oppositos consules designatos habemus, in quibus est magna illa quidem spes sed anceps cura propter incertos exitus proeliorum.  Persuade tibi igitur in te et in Bruto tuo esse omnia, vos exspectari, Brutum quidem iam iamque. quod si, ut spero, victis hostibus nostris veneritis, tamen auctoritate vestra res publica exsurget et in aliquo statu tolerabili consistet. sunt enim permulta quibus erit medendum, etiam si res publica satis esse videbitur sceleribus hostium liberata.  Vale.