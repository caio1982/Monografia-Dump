liber tertius  uoluptatem quidem, brute, si ipsa pro se loquatur nec tam pertinaces habeat patronos, concessuram arbitror conuictam superiore libro dignitati. etenim sit inpudens, si uirtuti diutius repugnet, aut si honestis iucunda anteponat aut pluris esse contendat dulcedinem corporis ex eaue natam laetitiam quam grauitatem animi atque constantiam. quare illam quidem dimittamus et suis se finibus tenere iubeamus, ne blanditiis eius in lecebrisque impediatur disputandi seueritas. quaerendum est enim, ubi sit illud summum bonum, quod reperire uolumus, quoniam et uoluptas ab eo remota est, et eadem fere contra eos dici possunt, qui uacuitatem doloris finem bonorum esse uoluerunt, nec uero ullum probetur <oportet> summum bonum, quod uirtute careat, qua nihil potest esse praestantius. itaque quamquam in eo sermone, qui cum torquato est habitus, non remissi fuimus, tamen haec acrior est cum stoicis parata contentio. quae enim de uoluptate dicuntur, ea nec acutissime nec abscondite disseruntur; neque enim qui defendunt eam uersuti in disserendo sunt nec qui contra dicunt causam difficilem repellunt. ipse etiam dicit epicurus ne argumentandum quidem esse de uoluptate, quod sit positum iudicium eius in sensibus, ut commoneri nos satis sit, nihil attineat doceri. quare illa nobis simplex fuit in utramque partem disputatio. nec enim in torquati sermone quicquam implicatum aut tortuosum fuit, nostraque, ut mihi uidetur, dilucida oratio. stoicorum autem non ignoras quam sit subtile uel spinosum potius disserendi genus, idque cum graecis tum magis nobis, quibus etiam uerba parienda sunt inponendaque noua rebus nouis nomina. quod quidem nemo mediocriter doctus mirabitur cogitans in omni arte, cuius usus uulgaris communisque non sit, multam nouitatem nominum esse, cum constituantur earum rerum uocabula, quae in quaque arte uersentur. itaque et dialectici et physici uerbis utuntur iis, quae ipsi graeciae nota non sint, geometrae uero et musici, grammatici etiam more quodam loquuntur suo. ipsae rhetorum artes, quae sunt totae forenses atque populares, uerbis tamen in docendo quasi priuatis utuntur ac suis. atque  ut omittam has artis elegantes et ingenuas, ne opifices quidem tueri sua artificia possent, nisi uocabulis uterentur nobis incognitis, usitatis sibi. quin etiam agri cultura, quae abhorret ab omni politiore elegantia, tamen eas res, in quibus uersatur, nominibus notauit nouis. quo magis hoc philosopho faciendum est. ars est enim philosophia uitae, de qua disserens arripere uerba de foro non potest. quamquam ex omnibus philosophis stoici plurima nouauerunt, zenoque, eorum princeps, non tam rerum inuentor fuit quam uerborum nouorum. quodsi in ea lingua, quam plerique uberiorem putant, concessum a graecia est ut doctissimi homines de rebus non peruagatis inusitatis uerbis uterentur, quanto id nobis magis est concedendum, qui ea nunc primum audemus attingere? et quoniam saepe diximus, et quidem cum aliqua querela non graecorum modo, sed eorum etiam, qui se graecos magis quam nostros haberi uolunt, nos non modo non uinci a graecis uerborum copia, sed esse in ea etiam superiores, elaborandum est ut hoc non in nostris solum artibus, sed etiam in illorum ipsorum adsequamur. quamquam ea uerba, quibus instituto ueterum utimur pro latinis, ut ipsa philosophia, ut rhetorica, dialectica, grammatica, geometria, musica, quamquam latine ea dici poterant, tamen, quoniam usu percepta sunt, nostra ducamus. 