atque ab isto capite fluere necesse est omnem rationem bonorum et malorum. polemoni et iam ante aristoteli ea prima uisa sunt, quae paulo ante dixi. ergo nata est sententia ueterum academicorum et peripateticorum, ut finem bonorum dicerent secundum naturam uiuere, id est uirtute adhibita frui primis a natura datis. callipho ad uirtutem nihil adiunxit nisi uoluptatem, diodorus uacuitatem doloris. * * his omnibus, quos dixi, consequentes fines sunt bonorum, aristippo simplex uoluptas, stoicis consentire naturae, quod esse uolunt e uirtute, id est honeste, uiuere, quod ita interpretantur: uiuere cum intellegentia rerum earum, quae natura euenirent, eligentem ea, quae essent secundum naturam, reicientemque contraria. ita tres sunt fines expertes honestatis, unus aristippi uel epicuri, alter hieronymi, carneadi tertius, tres, in quibus honestas cum aliqua accessione, polemonis, calliphontis, diodori, una simplex, cuius zeno auctor, posita in decore tota, id  est in honestate; nam pyrrho, aristo, erillus iam diu abiecti. reliqui sibi constiterunt, ut extrema cum initiis conuenirent, ut aristippo uoluptas, hieronymo doloris uacuitas, carneadi frui principiis naturalibus esset extremum. epicurus autem cum in prima commendatione uoluptatem dixisset, si eam, quam aristippus, idem tenere debuit ultimum bonorum, quod ille; sin eam, quam hieronymus, <ne> fecisset idem, ut uoluptatem illam aristippi in prima commendatione poneret.  nam quod ait sensibus ipsis iudicari uoluptatem bonum esse, dolorem malum, plus tribuit sensibus, quam nobis leges permittunt, <cum> priuatarum litium iudices sumus. nihil enim possumus iudicare, nisi quod est nostri iudicii—in quo frustra iudices solent, cum sententiam pronuntiant, addere: 'si quid mei iudicii est'; si enim non fuit eorum iudicii, nihilo magis hoc non addito illud est iudicatum—. quid iudicant sensus? dulce amarum, leue asperum, prope longe, stare mouere, quadratum rotundum. aequam igitur pronuntiabit sententiam ratio adhibita primum diuinarum humanarumque rerum scientia, quae potest appellari rite sapientia, deinde adiunctis uirtutibus, quas ratio rerum omnium dominas, tu uoluptatum satellites et ministras esse uoluisti. quarum adeo omnium sententia pronuntiabit primum de uoluptate nihil esse ei loci, non modo ut sola ponatur in summi boni sede, quam quaerimus, sed ne illo quidem modo, ut ad honestatem applicetur. de uacuitate doloris eadem sententia erit. reicietur  etiam carneades, nec ulla de summo bono ratio aut uoluptatis non dolendiue particeps aut honestatis expers probabitur. ita relinquet duas, de quibus etiam atque etiam consideret. aut enim statuet nihil esse bonum nisi honestum, nihil malum nisi turpe, cetera aut omnino nihil habere momenti aut tantum, ut nec expetenda nec fugienda, sed eligenda modo aut reicienda sint, aut anteponet eam, quam cum honestate ornatissimam, tum etiam ipsis initiis naturae et totius perfectione uitae locupletatam uidebit. quod eo liquidius faciet, si perspexerit rerum inter eas uerborumne sit controuersia. 