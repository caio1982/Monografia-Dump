'cedo quí uestram rem públicam tantam ámisistis tám cito?' sic enim percontantibus in naeui poetae ludo respondentur et alia et hoc in primis: 'prouéniebant orátores nouí, stulti adulescéntuli.' temeritas est uidelicet florentis aetatis, prudentia senescentis.  at memoria minuitur. credo, nisi eam exerceas, aut etiam si sis natura tardior. themistocles omnium ciuium perceperat nomina; num igitur censetis eum, cum aetate processisset, qui aristides esset, lysimachum salutare solitum? equidem non modo eos noui qui sunt, sed eorum patres etiam et auos nec sepulcra legens uereor quod aiunt, ne memoriam perdam; his enim ipsis legendis in memoriam redeo mortuorum. nec uero quemquam senem audiui oblitum quo loco thesaurum obruisset; omnia quae curant meminerunt, uadimonia constituta, qui sibi, cui ipsi debeant. quid? iuris consulti, quid? pontifices, quid? augures, quid?  philosophi senes quam multa meminerunt! manent ingenia senibus, modo permaneat studium et industria, neque ea solum in claris et honoratis uiris, sed in uita etiam priuata et quieta. sophocles ad summam senectutem tragoedias fecit; quod propter studium cum rem neglegere familiarem uideretur, a filiis in iudicium uocatus est, ut quem ad modum nostro more male rem gerentibus patribus bonis interdici solet, sic illum quasi desipientem a re familiari remouerent iudices. tum senex dicitur eam fabulam quam in manibus habebat et proxime scripserat, oedipum coloneum, recitasse iudicibus quaesisseque num illud carmen desipientis uideretur. quo recitato sententiis iudicum est liberatus. num igitur hunc, num homerum hesiodum simonidem stesichorum, num quos ante dixi, isocraten gorgian, num philosophorum principes, pythagoram democritum, num platonem, num xenocraten, num postea zenonem cleanthem aut eum quem uos etiam uidistis romae, diogenem stoicum, coegit in suis studiis obmutescere senectus? an in omnibus his studiorum agitatio uitae aequalis fuit? age ut ista diuina studia omittamus, possum nominare ex agro sabino rusticos romanos uicinos et familiares meos; quibus absentibus numquam fere ulla in agro maiora opera fiunt, non serendis, non percipiendis, non condendis fructibus. quamquam in aliis minus hoc mirum est; nemo enim est tam senex qui se annum non putet posse ui uere; sed idem in eis elaborant quae sciunt nihil ad se omnino pertinere: 'serit arbores, quae alteri saeculo prosint', ut ait statius noster in synephebis. nec uero dubitat agricola, quamuis sit senex, quaerenti cui serat, respondere: 'dis inmortalibus, qui me non accipere modo haec a maioribus uoluerunt, sed etiam posteris prodere.' et melius caecilius de sene alteri saeculo prospiciente quam illud idem: 'edepól senectus, sí nil quicquam aliúd uiti adpórtes tecum, cum áduenis, unum íd sat est, quod díu uiuendo múlta quae non uólt, uidet.' et multa fortasse quae uolt! atque in ea quae non uolt, saepe etiam adulescentia incurrit. illud uero idem caecilius uitiosius: 'tum equidem ín senecta hoc députo misérrimum, sentíre ea aetate éumpse esse odiosum álteri.' iucundum potius quam odiosum. ut enim adulescentibus bona indole praeditis sapientes senes delectantur leuiorque fit senectus eorum qui a iuuentute coluntur et diliguntur, sic adulescentes senum praeceptis gaudent quibus ad uirtutum studia ducuntur; nec minus intellego me uobis quam mihi uos esse iucundos. sed uidetis ut senectus non modo languida atque iners non sit, uerum etiam sit operosa et semper agens aliquid et moliens, tale scilicet quale cuiusque studium in superiore uita fuit. quid? qui etiam addiscunt aliquid? ut et solonem uersibus gloriantem uidemus qui se co tidie aliquid addiscentem dicit senem fieri, et ego feci, qui litteras graecas senex didici; quas quidem sic auide arripui, quasi diuturnam sitim explere cupiens, ut ea ipsa mihi nota essent quibus me nunc exemplis uti uidetis. quod cum fecisse socratem in fidibus audirem, uellem equidem etiam illud (discebant enim fidibus antiqui), sed in litteris certe elaboraui. 