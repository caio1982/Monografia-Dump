xui kal .  sept .(?)   51 cicero attico sal. accepi roma sine epistula tua fasciculum litterarum; in quo, si modo ualuisti et romae fuisti, philotimi duco esse culpam, non tuam. hanc epistulam dictaui sedens in raeda cum in castra proficiscerer, a quibus aberam bidui. paucis diebus habebam certos homines quibus darem litteras; itaque eo me seruaui.  nos tamen (etsi hoc te ex aliis audire malo) sic in prouincia nos gerimus, quod ad abstinentiam attinet, ut nullus terruncius insumatur in quemquam. id fit etiam et legatorum et tribunorum et praefectorum diligentia; nam omnes mirifice συμφιλοδοξοῦσιν gloriae meae. lepta noster mirificus est. sed nunc propero. perscribam ad te paucis diebus omnia.  cicerones nostros deiotarus filius, qui rex a senatu appellatus est, secum in regnum. dum in aestiuis nos essemus, illum pueris locum esse bellissimum duximus.  sestius ad me scripsit quae tecum esset de mea domestica  et maxima cura locutus et quid tibi esset uisum; amabo te, incumbe in eam rem et ad me scribe quid et possit et tu censeas.  idem scripsit hortensium de proroganda nostra prouincia dixisse nescio quid. mihi in cumano diligentissime se ut annui essemus defensurum receperat. si quicquam me amas, hunc locum muni. dici non potest quam inuitus a uobis absim; et simul hanc gloriam iustitiae et abstinentiae fore illustriorem spero si cito decesserimus, id quod scaeuolae contigit, qui solos nouem mensis asiae praefuit.  appius noster cum me aduentare uideret, profectus est tarsum usque laodicea. ibi forum agit, cum ego sim in prouincia. quam eius iniuriam non insector; satis enim habeo negoti in sanandis uulneribus quae sunt imposita prouinciae, quod do operam ut faciam quam minima cum illius contumelia. sed hoc bruto nostro uelim dicas, illum fecisse non belle qui aduentu meo quam longissime potuerit discesserit.