ipsum autem genus argumentationis uitiosum his de causis ostendetur, si aut in ipso uitium erit aut non ad id, quod instituitur, accommodabitur. atque in ipso uitium erit, si omnino totum falsum erit, si commune, si uulgare, si leue, si remotum, si mala definitione, si controuersum, si perspicuum, si non concessum, si turpe, si offensum, si contrarium, si inconstans, si aduersarium. falsum est, in quo perspicue mendacium est, hoc modo: 'non potest esse sapiens, qui pecuniam neglegit. socrates autem pe cuniam neglegebat: non igitur sapiens erat.' commune est, quod nihilo magis ab aduersariis quam a nobis facit, hoc modo: 'idcirco, iudices, quia ueram causam habebam, breui peroraui.' uulgare est, quod in aliam quoque rem non probabilem, si nunc concessum sit, transferri possit, ut hoc: 'si causam ueram non haberet, uobis se, iudices, non commisisset.' leue est, quod aut post tempus dicitur, hoc modo: 'si in mentem uenisset, non commisisset'; aut perspicue turpem rem leui tegere uult defensione, hoc modo: 'cum te expetebant omnes florentissimo regno, reliqui: nunc desertum ab omnibus summo periclo sola ut restituam paro.' remotum est, quod ultra quam satis est petitur, huiusmodi: 'quodsi non p. scipio corneliam filiam ti. graccho conlocasset atque ex ea duos gracchos procreasset, tantae seditiones natae non essent; quare hoc incommodum scipioni adscribendum uidetur.' huiusmodi est illa quoque conquestio: 'utinam ne in nemore pelio securibus caesae accidissent abiegnae ad terram trabes!' longius enim repetita est, quam res postulabat. mala definitio est, cum aut communia describit, hoc modo: 'seditiosus est is, qui malus atque inutilis ciuis'—  nam hoc non magis seditiosi quam ambitiosi, quam calumniatoris, quam alicuius hominis improbi uim describit—; aut falsum quiddam dicit, hoc pacto: 'sapientia est pecuniae quaerendae intellegentia'; aut aliquid non graue nec magnum continens, sic: 'stultitia est inmensa gloriae cupiditas'. est haec quidem stultitia, sed ex parte quadam, non ex omni genere definita. controuersum est, in quo ad dubium demonstrandum dubia causa affertur, hoc modo: 'eho tu, di, quibus est potestas motus superum atque  inferum, pacem inter sese conciliant, conferunt concordiam.' perspicuum est, de quo non est controuersia: ut si quis, cum orestem accuset, planum faciat ab eo matrem esse occisam. non concessum est, cum id, quod augetur, in controuersia est, ut si quis, cum ulixem accuset, in hoc maxime commoretur: indignum esse ab homine ignauissimo uirum fortissimum aiacem necatum. turpe est, quod aut eo loco, in quo dicitur, aut eo homine, qui dicit, aut eo tempore, quo dicitur, aut iis, qui audiunt, aut ea re, qua de agitur, indignum propter inhonestam rem uidetur. offensum est, quod eorum, qui audiunt, uoluntatem laedit: ut, si quis apud equites romanos cupidos iudicandi caepionis  legem iudiciariam laudet. contrarium est, quod contra dicitur atque ii, qui audiunt, fecerunt: ut si quis apud alexandrum macedonem dicens contra aliquem urbis expugnatorem diceret nihil esse crudelius quam urbes diruere, cum ipse alexander thebas diruisset. inconstans est, quod ab eodem de eadem re diuerse dicitur: ut, si qui, cum dixerit, qui uirtutem habeat, eum nullius rei ad bene uiuendum indigere, neget postea sine bona ualetudine posse bene uiui: aut, se amico adesse propter beniuolentiam, sperare autem aliquid commodi ad se peruenturum. aduersarium est, quod ipsi causae aliqua ex parte officit, ut si quis hostium uim et copias et felicitatem augeat, cum ad pugnandum milites adhortetur. 