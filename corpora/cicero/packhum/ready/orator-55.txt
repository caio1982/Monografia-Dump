sed quoniam non modo non frequenter uerum etiam raro in ueris causis aut forensibus circumscripte numeroseque dicendum est, sequi uidetur, ut uideamus quae sint illa quae supra dixi incisa, quae membra. haec enim in ueris causis maxumam partem orationis obtinent. constat enim ille ambitus et plena comprehensio e quattuor fere senariis uersibus, quae membra dicimus, ut et auris impleat et neque breuior sit quam satis sit neque longior. quanquam utrumque nonnunquam uel potius saepe accidit, ut aut citius insistendum sit aut longius procedendum, ne breuitas defraudasse auris uideatur neue longitudo obtudisse. sed habeo mediocritatis rationem; nec enim loquor de uersu et est liberior aliquanto oratio. e quattuor igitur quasi hexametrorum instar uersuum quod sit constat fere plena comprehensio. his igitur singulis uersibus quasi nodi apparent continuationis, quos in ambitu coniungimus. sin membratim uolumus dicere,  insistimus atque, cum opus est, ab isto cursu inuidioso facile nos et saepe diiungimus. sed nihil tam debet esse numerosum quam hoc, quod minime apparet et ualet plurimum. ex hoc genere illud est crassi: 'missos faciant patronos; ipsi prodeant'—nisi interuallo dixisset 'ipsi prodeant', sensisset profecto se fudisse senarium; omnino melius caderet 'prodeant ipsi'; sed de genere nunc disputo. 'cur clandestinis consiliis nos oppugnant? cur de perfugis nostris copias comparant contra nos?' prima sunt illa duo, quae κόμματα graeci uocant, nos incisa dicimus; deinde tertium—κῶλον illi, nos membrum—sequitur non longa—ex duobus enim uersibus, id est membris, perfecta est—comprehensio et in spondeos cadit; et crassus quidem sic plerumque dicebat idque ipse genus dicendi maxume probo. sed quae incisim aut membratim efferuntur, ea uel aptissime cadere debent, ut est apud me: 'domus tibi deerat? at habebas. pecunia superabat? at egebas'; haec incise dicta sunt quattuor; at membratim quae secuntur duo: 'incurristi amens in columnas, in alienos insanus insanisti.' deinde omnia tanquam crepidine quadam comprehensione longiore sustinentur: 'depressam, caecam, iacentem domum pluris quam te et quam fortunas tuas aestimasti'—dichoreo finitur. at spondeis proxumum illud. nam in his, quibus ut pugiun culis uti oportet, breuitas facit ipsa liberiores pedes; saepe enim singulis utendum est, plerumque binis et utrisque addi pedis pars potest, non fere ternis amplius. incisim autem et membratim tractata oratio in ueris causis plurimum ualet, maxumeque iis locis, cum aut arguas aut refellas, ut nos in corneliana secunda: 'o callidos homines, o rem excogitatam, o ingenia metuenda!'—membratim adhuc; deinde caesim: 'diximus', rursus membratim: 'testis dare uolumus'— extrema sequitur comprehensio, sed ex duobus membris, qua non potest esse breuior: 'quem, quaeso, nostrum fefellit ita uos esse facturos?' nec ullum genus est dicendi aut melius aut fortius quam binis aut ternis ferire uerbis, nonnunquam singulis, paulo alias pluribus, inter quae uariis clausulis interponit se raro numerosa comprehensio; quam peruerse fugiens hegesias, dum ille quoque imitari lysian uolt, alterum paene demosthenen, saltat incidens particulas. et is quidem non minus sententiis peccat quam uerbis, ut non quaerat quem appellet ineptum qui illum cognouerit. sed ego illa crassi et nostra posui, ut qui uellet auribus ipsis quid numerosum etiam in minimis particulis orationis esset iudicaret. 