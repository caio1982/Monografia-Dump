ac ne quis ex nostro aut aliquorum praeterea casu hanc uitae uiam pertimescat, unus in hac ciuitate, quem quidem ego possum dicere, praeclare uir de re publica meritus, l. opimius, indignissime concidit; cuius monumentum celeberrimum in foro, sepulcrum desertissimum in litore dyrrachino relictum est. atque hunc tamen flagrantem inuidia propter interitum c. gracchi [semper] ipse populus romanus periculo liberauit: alia quaedam ciuem egregium iniqui iudici procella peruertit. ceteri uero aut, repentina ui perculsi ac tempestate populari, per populum tamen ipsum recreati sunt atque reuocati, aut omnino inuulnerati inuiolatique uixerunt. at uero ii qui senatus consilium, qui auctoritatem bonorum, qui instituta maiorum neglexerunt et imperitae aut concitatae multitudini iucundi esse uoluerunt, omnes fere rei publicae poenas aut praesenti morte aut turpi exsilio dependerunt. quod si apud atheniensis, homines graecos, longe a nostrorum hominum grauitate diiunctos, non deerant qui rem publicam contra populi temeritatem defenderent, cum omnes qui ita fecerant e ciuitate eicerentur; si themistoclem illum, conseruatorem patriae, non deterruit a re publica defendenda nec miltiadi calamitas, qui illam ciuitatem paulo ante seruarat, nec aristidi fuga, qui unus omnium iustissimus fuisse traditur; si postea summi eiusdem ciuitatis  uiri, quos nominatim appellari non est necesse, propositis tot exemplis iracundiae leuitatisque popularis tamen suam rem publicam illam defenderunt,â€”quid nos tandem facere debemus, primum in ea ciuitate nati unde orta mihi grauitas et magnitudo animi uidetur, tum in tanta gloria insistentes ut omnia humana leuiora uideri debeant, deinde ad eam rem publicam tuendam adgressi quae tanta dignitate est ut eam defendentem occidere <optatius> sit quam oppugnantem rerum potiri? 