subiectio est, cum interrogamus aduersarios aut quaerimus ipsi, quid ab illis aut quid contra nos dici possit; dein subicimus id, quod oportet dici aut non oportet, aut nobis adiumento futurum sit aut offuturum sit idem contrario, hoc modo: 'quaero igitur, unde iste tam pecuniosus factus sit. amplum patrimonium relictum est? at patris bona uenierunt. hereditas aliqua uenit? non potest dici; sed etiam a necessariis omnibus exhereditatus  est. praemium aliquod ex lite aut iudicio cepit? non modo id non fecit, sed etiam insuper ipse grandi sponsione uictus est. ergo, si his rationibus locupletatus non est, sicut omnes uidetis, aut isti domi nascitur aurum, aut, unde non est licitum, pecunias cepit.' item: 'saepe, iudices, animum aduorti multos aliqua ex honesta re, quam ne inimici quidem criminari possint, sibi praesidium petere. quorum nihil potest aduersarius facere. nam utrum ad patris eius uirtutem confugiet? at eum uos iurati capite damnastis. an ad suam <uitam> reuertetur? quam uitam aut ubi honeste tractatam? nam hic quidem ante oculos uestros quomodo uixerit, scitis omnes. at cognatos suos enumerabit, quibus uos conueniat commoueri. at hi quidem nulli sunt. amicos proferet. at nemo est, qui sibi non turpe putet istius amicum nominari.' item: 'credo, inimicum, quem nocentem putabas, in iudicium adduxisti? non: nam indemnatum necasti. leges, quae id facere prohibent, ueritus? at ne scriptas quidem iudicasti. cum ipse te ueteris amicitiae commonefaceret, commotus es? at nihilominus, sed etiam studiosius occidisti. quid? cum tibi pueri ad pedes uolutarentur, misericordia motus es? at eorum patrem crudelissime sepultura quoque prohibuisti.' 