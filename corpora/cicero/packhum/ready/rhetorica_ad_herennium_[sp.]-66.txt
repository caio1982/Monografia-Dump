cum uerborum similitudines imaginibus exprimere uolemus, plus negotii suscipiemus et magis ingenium nostrum exercebimus. id nos hoc modo facere oportebit: iam domu<m i>tionem reges atridae parant  * * * in loco constituere manus ad caelum tollentem domitium, cum a regibus marciis loris caedatur: hoc erit 'iam domum <i>tionem reges'; in altero loco aesopum et cimbrum subornari, ut ad ephigeniam, in agamemnonem et menelaum: hoc erit 'atridae parant'. hoc modo omnia uerba erunt expressa. sed haec imaginum conformatio tum ualet, si naturalem memoriam exsuscitauerimus hac notatione, ut uersu posito ipsi nobiscum primum transeamus bis aut ter eum uersum, deinde tum imaginibus uerba exprimamus. hoc modo naturae subpeditabitur doctrina. nam utraque altera separata minus erit firma, ita tamen, ut multo plus in doctrina atque arte praesidii sit. quod docere non grauaremur, ne<i> metueremus, ne, cum ab instituto nostro recessissemus, minus commode seruaretur haec dilucida breuitas praeceptionis.  nunc, quoniam solet accidere, ut imagines partim firmae et <ac>res et ad monendum idoneae sint, partim inbecillae et infirmae, quae uix memoriam possint excitare, qua de causa utrumque fiat, considerandum est, ut cognita causa, quas uitemus et quas sequamur imagines, scire possimus.  docet igitur nos ipsa natura, quid oporteat fieri. nam si quas res in uita uidemus paruas, usitatas, cottidianas, meminisse non solemus propterea quod nulla  noua nec admirabili re commouetur animus: at si quid uidemus aut audimus egregie turpe aut honestum, inusitatum, magnum, incredibile, ridiculum, id diu meminisse consueuimus. itaque quas res ante ora uidemus aut audimus, obliuiscimur plerumque; quae acciderunt in pueritia, meminimus optime saepe; nec hoc alia de causa potest accidere, nisi quod usitatae res facile e memoria elabuntur, insignes et nouae diutius manent in animo. solis exortus, cursus, occasus nemo admiratur, propterea quia cottidie fiunt; at eclipsis solis mirantur, quia raro accidunt, et solis eclipsis magis mirantur quam lunae, propterea quod hae crebriores sunt. docet ergo se natura uulgari et usitata re non exsuscitari, nouitate et insigni quodam negotio commoueri. imitetur ars igitur naturam et, quod ea desiderat, <id> inueniat, quod ostendit, sequatur. nihil est enim, quod aut natura extremum in uenerit aut doctrina primum; sed rerum principia ab ingenio profecta sunt, exitus disciplina conparantur. 