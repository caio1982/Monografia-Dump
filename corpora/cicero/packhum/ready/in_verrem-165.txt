tu a m. coelio, equite romano, lectissimo adulescente, quae uoluisti lilybaei abstulisti, tu c. cacuri, prompti hominis et experientis et in primis gratiosi, supellectilem omnem auferre non dubitasti, tu maximam et pulcherrimam mensam citream a q. lutatio diodoro, qui q. catuli beneficio ab l. sulla ciuis romanus factus est, omnibus scientibus lilybaei abstulisti. non tibi obicio quod hominem dignissimum tuis moribus, apollonium, niconis filium, drepanitanum, qui nunc a. clodius uocatur, omni argento optime facto spoliasti ac depeculatus es; taceo. non enim putat ille sibi iniuriam factam, propterea quod homini iam perdito et collum in laqueum inserenti subuenisti, cum pupillis  drepanitanis bona patria erepta cum illo partitus es; gaudeo etiam si quid ab eo abstulisti, et abs te nihil rectius factum esse dico. a lysone uero lilybitano, primo homine, apud quem deuersatus es, apollinis signum ablatum certe non oportuit. dices te emisse. scio, hs mille. 'ita opinor.' scio, inquam. 'proferam litteras.' tamen id factum non oportuit. a pupillo heio, cui c. marcellus tutor est, a quo pecuniam grandem eripueras, scaphia cum emblematis lilybaei utrum empta esse dicis an confiteris erepta?  sed quid ego istius in eius modi rebus mediocris iniurias colligo, quae tantum modo in furtis istius et damnis eorum a quibus auferebat uersatae esse uideantur? accipite, si uultis, iudices, rem eius modi ut amentiam singularem et furorem iam, non cupiditatem eius perspicere possitis.  melitensis diodorus est, qui apud uos antea testimonium dixit. is lilybaei multos iam annos habitat, homo et domi nobilis et apud eos quo se contulit propter uirtutem splendidus et gratiosus. de hoc uerri dicitur habere eum perbona toreumata, in his pocula quaedam, quae thericlia nominantur, mentoris manu summo artificio facta. quod iste ubi audiuit, sic cupiditate inflammatus est non solum inspiciendi uerum etiam auferendi ut diodorum ad se uocaret ac posceret. ille, qui illa non inuitus haberet, respondit lilybaei se non habere, melitae apud quendam propinquum suum reliquisse. tum iste continuo mittit homines certos melitam, scribit ad quosdam melitensis ut ea uasa perquirant, rogat diodorum ut ad illum propinquum suum det litteras; nihil ei longius uidebatur quam dum illud uideret argentum. diodorus, homo frugi ac diligens, qui sua seruare uellet, ad propinquum suum scribit ut iis qui a uerre uenissent responderet illud argentum se paucis  illis diebus misisse lilybaeum. ipse interea recedit; abesse a domo paulisper maluit quam praesens illud optime factum argentum amittere. quod ubi iste audiuit, usque eo commotus est ut sine ulla dubitatione insanire omnibus ac furere uideretur. quia non potuerat eripere argentum ipse diodoro, erepta sibi uasa optime facta dicebat; minitari absenti diodoro, uociferari palam, lacrimas interdum non tenere. eriphylam accepimus in fabulis ea cupiditate ut, cum uidisset monile, ut opinor, ex auro et gemmis, pulchritudine eius incensa salutem uiri proderet. similis istius cupiditas, hoc etiam acrior atque insanior, quod illa cupiebat id quod uiderat, huius libidines non solum oculis sed etiam auribus excitabantur. 