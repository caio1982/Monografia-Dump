c.f. quid? in narratione quae tandem conseruanda sunt?  c.p. quoniam narratio est rerum explicatio et quaedam quasi sedes ac fundamentum constituendae fidei, ea sunt in ea seruanda maxime quae etiam in reliquis fere dicendi partibus: quae partim sunt  necessaria, partim assumpta ad ornandum. nam ut dilucide probabiliterque narremus, necessarium est, sed assumimus etiam suauitatem. ergo ad dilucide narrandum eadem illa superiora explicandi et illustrandi praecepta repetemus, in quibus est breuitas ea quae saepissime in narratione laudatur, de qua supra dictum est. probabilis autem erit si personis, si temporibus, si locis ea quae narrabuntur consentient: si cuiusque facti et euenti causa ponetur: si testata dici uidebuntur, si cum hominum auctoritate, si cum lege, cum more, cum religione coniuncta: si probitas narrantis significabitur, si antiquitas, si memoria, si orationis ueritas, et uitae fides. suauis autem narratio est quae habet admirationes, exspectationes, exitus inopinatos, interpositos motus animorum, colloquia personarum, dolores, iracundias, metus, laetitias, cupiditates. sed iam ad reliqua pergamus.  c.f. nempe ea sequuntur quae ad faciendam fidem pertinent.  c.p. ita est: quae quidem in confirmationem et reprehensionem diuiduntur. nam in confirmando nostra probare uolumus, in reprehendendo redarguere contraria. quoniam igitur omne quod in controuersiam uenit, id aut an sit necne aut quid sit aut quale sit quaeritur, in primo coniectura ualet, in altero definitio, in tertio ratio. 