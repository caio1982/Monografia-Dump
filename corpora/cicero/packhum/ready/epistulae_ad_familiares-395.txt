m. cicero pro cos. s. d. m. marcello cos. te et pietatis in tuos et animi in rem publicam et clarissimi atque optimi consulatus c. marcello consule facto fructum cepisse uehementer gaudeo. non dubito quid praesentes sentiant; nos quidem longinqui et a te ipso missi in ultimas gentis ad caelum mehercule tollimus uerissimis ac iustissimis laudibus. nam cum te a pueritia tua unice dilexerim tuque me in omni genere semper amplissimum esse et uolueris et iudicaris, tum hoc uel tuo facto uel populi romani de te iudicio multo acrius uehementiusque diligo, maximaque laetitia adficior cum ab hominibus prudentissimis uirisque optimis omnibus dictis, factis, studiis, institutis uel me tui similem esse audio uel te mei. unum uero si addis ad praeclarissimas res consulatus tui, ut aut mihi succedat quam primum aliquis aut ne quid accedat temporis ad id quod tu mihi et senatus consulto et lege finisti, omnia me per te consecutum putabo.  cura ut ualeas et me absentem diligas atque defendas.  quae mihi de parthis nuntiata sunt, quia non putabam a me etiam nunc scribenda esse publice, propterea ne pro familiaritate quidem nostra uolui ad te scribere, ne, cum ad consulem scripsissem, publice uiderer scripsisse.