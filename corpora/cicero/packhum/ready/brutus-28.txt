tum brutus: ita prorsus, inquit, et antea putabam— audiui enim nuper eum studiose et frequenter sami, cum ex eo ius nostrum pontificium, qua ex parte cum iure ciuili coniunctum esset, uellem cognoscere—et nunc meum iudicium multo magis confirmo testimonio et iudicio tuo; simul illud gaudeo, quod et aequalitas uestra et pares honorum gradus et artium studiorumque quasi finitima uicinitas tantum abest ab obtrectatione <et> inuidia, quae solet lacerare plerosque, uti ea non modo non exulcerare uestram gratiam, sed etiam conciliare uideatur. quali enim te erga illum perspicio, tali illum in te uoluntate iudicioque cognoui. itaque doleo et illius consilio et tua uoce populum romanum carere tam diu; quod cum per se dolendum est tum multo magis consideranti ad quos ista non translata sint, sed nescio quo pacto deuenerint.  hic atticus: dixeram, inquit, a principio, de re publica ut sileremus; itaque faciamus. nam si isto modo uolumus singulas res desiderare, non modo querendi sed ne lugendi quidem finem reperiemus.  pergamus ergo, inquam, ad reliqua et institutum ordinem persequamur. paratus igitur ueniebat crassus, exspectabatur audiebatur; a principio statim, quod erat apud eum semper accuratum, exspectatione dignus uide batur. non multa iactatio corporis, non inclinatio uocis, nulla inambulatio, non crebra supplosio pedis; uehemens et interdum irata et plena iusti doloris oratio, multae et cum grauitate facetiae; quodque difficile est, idem et perornatus et perbreuis; iam in altercando inuenit parem neminem. uersatus est in omni fere genere causarum; mature in locum principum oratorum uenit. accusauit c. carbonem eloquentissimum hominem admodum adulescens; summam ingeni non laudem modo sed etiam admirationem est consecutus. defendit postea liciniam uirginem, cum annos  xxuii  natus esset. in ea ipsa causa fuit eloquentissimus orationisque eius scriptas quasdam partes reliquit. uoluit adulescens in colonia narbonensi causae popularis aliquid adtingere eamque coloniam, ut fecit, ipse deducere; exstat in eam legem senior, ut ita dicam, quam aetas illa ferebat oratio. multae deinde causae; sed ita tacitus tribunatus ut, nisi in eo magistratu cenauisset apud praeconem granium idque nobis bis narrauisset lucilius, tribunum plebis nesciremus fuisse. 