paulo post iii id .  febr .   55 marcus quinto fratri salutem placiturum tibi esse librum  ii  suspicabar, tam ualde placuisse quam scribis ualde gaudeo. quod me admones de †non curantia† suadesque ut meminerim iouis orationem quae est  in extremo illo libro, ego uero memini et illa omnia mihi magis scripsi quam ceteris.  sed tamen postridie quam tu es profectus multa nocte cum uibullio ueni ad pompeium; cumque ego egissem de istis operibus atque inscriptionibus, per mihi benigne respondit, magnam spem attulit, cum crasso se dixit loqui uelle mihique ut idem facerem suasit. crassum consulem ex senatu domum reduxi. suscepit rem dixitque esse quod clodius hoc tempore cuperet per se et per pompeium consequi; putare se, si ego eum non impedirem, posse me adipisci sine contentione quod uellem. totum ei negotium permisi meque in eius potestate dixi fore. interfuit huic sermoni p. crassus adulescens, nostri, ut scis, studiosissimus. illud autem quod cupit clodius est legatio aliqua (si minus per senatum, per populum) libera aut byzantium aut <ad> brogitarum aut utrumque, plena res nummorum. quod ego non nimium laboro, etiam si minus adsequor quod uolo. pompeius tamen cum crasso locutus est. uidentur negotium suscepisse. si perficiunt, optime; si minus, ad nostrum iouem reuertamur.  a. d.  iii  id. febr. senatus consultum est factum de ambitu in afrani sententiam, quam ego dixeram cum tu adesses. sed magno cum gemitu senatus consules non sunt persecuti eorum sententias qui, afranio cum essent adsensi, addiderunt ut praetores ita crearentur ut dies sexaginta priuati essent. eo die catonem plane repudiarunt. quid multa? tenent omnia idque ita omnis intellegere uolunt. 