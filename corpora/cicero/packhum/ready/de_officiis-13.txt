gradus autem plures sunt societatis hominum. ut enim ab illa infinita discedatur, proprior est eiusdem gentis, nationis, linguae, qua maxime homines coniunguntur. interius etiam est eiusdem esse ciuitatis; multa enim sunt ciuibus inter se communia, forum, fana,  porticus, uiae, leges, iura, iudicia, suffragia, consuetudines praeterea et familiaritates multisque cum multis res rationesque contractae. artior uero colligatio est societatis propinquorum; ab illa enim inmensa societate humani generis in exiguum angustumque concluditur. nam cum sit hoc natura commune animantium, ut habeant libidinem procreandi, prima societas in ipso coniugio est, proxima in liberis, deinde una domus, communia omnia; id autem est principium urbis et quasi seminarium rei publicae. sequuntur fratrum coniunctiones, post consobrinorum sobrinorumque, qui cum una domo iam capi non possint, in alias domos tamquam in colonias exeunt. sequuntur conubia et affinitates ex quibus etiam plures propinqui; quae propagatio et suboles origo est rerum publicarum. sanguinis autem coniunctio et beniuolentia deuincit homines <et> caritate. magnum est enim eadem habere monumenta maiorum, eisdem uti sacris, sepulchra habere communia. [¹⁷sed omnium societatum nulla praestantior est, nulla firmior, quam cum uiri boni moribus similes sunt familiaritate coniuncti; illud enim honestum, quod saepe dicimus, etiam si in alio cernimus, tamen nos mouet atque illi in quo id inesse uidetur amicos facit.]¹⁷ et quamquam omnis uirtus nos ad se allicit facitque, ut eos diligamus, in quibus ipsa inesse uideatur, tamen iustitia et liberalitas id maxime efficit. [¹⁷nihil autem est amabilius nec copulatius, quam  morum similitudo bonorum; in quibus enim eadem studia sunt, eaedem uoluntates, in iis fit, ut aeque quisque altero delectetur ac se ipso, efficiturque id, quod pythagoras uult in amicitia, ut unus fiat ex pluribus.]¹⁷ magna etiam illa communitas est, quae conficitur ex beneficiis ultro et citro datis acceptis, quae et mutua et grata dum sunt, inter quos ea sunt firma deuinciuntur societate. sed cum omnia ratione animoque lustraris, omnium societatum nulla est grauior, nulla carior quam ea, quae cum re publica est uni cuique nostrum. cari sunt parentes, cari liberi, propinqui, familiares, sed omnes omnium caritates patria una complexa est, pro qua quis bonus dubitet mortem oppetere, si ei sit profuturus? quo est detestabilior istorum immanitas, qui lacerarunt omni scelere patriam et in ea funditus delenda occupati et sunt et fuerunt. sed si contentio quaedam et comparatio fiat, quibus plurimum tribuendum sit officii, principes sint patria et parentes, quorum beneficiis maximis obligati sumus proximi liberi totaque domus, quae spectat in nos solos neque aliud ullum potest habere perfugium, deinceps bene conuenientes propinqui, quibuscum communis  etiam fortuna plerumque est. quamobrem necessaria praesidia uitae debentur his maxime quos ante dixi, uita autem uictusque communis, consilia, sermones, cohortationes, consolationes, interdum etiam obiurgationes in amicitiis uigent maxime, estque ea iucundissima amicitia, quam similitudo morum coniugauit. 