sext .(?)   46  romae m. cicero s. d. curio memini cum mihi desipere uidebare quod cum istis potius uiueres quam nobiscum. erat enim multo domicilium huius urbis, cum quidem haec urbs, aptius humanitati et suauitati tuae quam tota peloponnesus, nedum patrae. nunc contra et uidisse mihi multum <tum> uideris cum prope desperatis his rebus te in graeciam contulisti et hoc tempore non solum sapiens qui hinc absis sed etiam beatus. quamquam quis qui aliquid sapiat nunc esse beatus potest?   sed quod tu, cui licebat, pedibus es consecutus, ut ibi esses 'ubi nec pelopidarum' (nosti cetera), nos idem prope modum consequimur alia ratione. cum enim salutationi nos dedimus amicorum, quae fit hoc etiam frequentius quam solebat quod quasi auem albam uidentur bene sentientem ciuem uidere, abdo me in bibliothecam. itaque opera efficio tanta quanta fortasse tu senties; intellexi enim ex tuo sermone quodam, cum meam maestitiam et desperationem accusares domi tuae, dicere te ex meis libris animum meum desiderare.  sed mehercule et tum rem publicam lugebam, quae non solum a suis <erga> me sed etiam a meis erga se beneficiis erat mihi <uita mea> carior, et hoc tempore, quamquam me non ratio solum consolatur, quae plurimum debet ualere, sed etiam dies, quae stultis quoque mederi solet, tamen doleo ita rem communem esse dilapsam ut ne spes quidem melius aliquando fore relinquatur. nec uero nunc quidem culpa in eo est in cuius potestate omnia sunt, nisi forte id ipsum esse non debuit; sed alia casu, alia etiam [in] nostra culpa sic acciderunt ut de praeteritis non sit querendum. reliquam spem nullam uideo. qua re ad prima redeo: sapienter haec reliquisti si consilio, feliciter si casu.