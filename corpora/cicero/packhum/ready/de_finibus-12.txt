sed de clarorum hominum factis illustribus et gloriosis satis hoc loco dictum sit. erit enim iam de omnium uirtutum cursu ad uoluptatem proprius disserendi locus. nunc autem explicabo, uoluptas ipsa quae qualisque sit, ut tollatur error omnis imperitorum intellegaturque ea, quae uoluptaria, delicata, mollis habeatur disciplina, quam grauis, quam continens, quam seuera sit. non enim hanc solam sequimur, quae suauitate aliqua na turam ipsam mouet et cum iucunditate quadam percipitur sensibus, sed maximam uoluptatem illam habemus, quae percipitur omni dolore detracto. nam quoniam, cum priuamur dolore, ipsa liberatione et uacuitate omnis molestiae gaudemus, omne autem id, quo gaudemus, uoluptas est, ut omne, quo offendimur, dolor, doloris omnis priuatio recte nominata est uoluptas. ut enim, cum cibo et potione fames sitisque depulsa est, ipsa detractio molestiae consecutionem affert uoluptatis, sic in omni re doloris amotio successionem efficit uoluptatis. itaque non placuit epicuro medium esse quiddam inter dolorem et uoluptatem; illud enim ipsum, quod quibusdam medium uideretur, cum omni dolore careret, non modo uoluptatem esse, uerum etiam summam uoluptatem. quisquis enim sentit, quem ad modum sit affectus, eum necesse est aut in uoluptate esse aut in dolore. omnis autem priuatione doloris putat epicurus terminari summam uoluptatem, ut postea uariari uoluptas distinguique possit, augeri amplificarique non possit. at etiam athenis, ut e patre audiebam facete et urbane stoicos irridente, statua est in ceramico chrysippi sedentis porrecta manu, quae manus significet illum in hac esse rogatiuncula delectatum: 'numquidnam manus tua sic affecta, quem ad modum affecta nunc est, desiderat?'—nihil sane.—'at, si uoluptas esset bonum, desideraret.'—ita credo.— 'non est igitur uoluptas bonum.' hoc ne statuam quidem dicturam pater aiebat, si loqui posset. conclusum est enim contra cyrenaicos satis acute, nihil ad epicurum. nam si ea sola uoluptas esset, quae quasi titillaret sensus, ut ita dicam, et ad eos cum suauitate afflueret et illaberetur, nec manus esse contenta posset nec  ulla pars uacuitate doloris sine iucundo motu uoluptatis. sin autem summa uoluptas est, ut epicuro placet, nihil dolere, primum tibi recte, chrysippe, concessum est nihil desiderare manum, cum ita esset affecta, secundum non recte, si uoluptas esset bonum, fuisse desideraturam. idcirco enim non desideraret, quia, quod dolore caret, id in uoluptate est. 