ex .   47  aut in .   46 cicero m. uarroni s. ex iis litteris quas atticus a te missas mihi legit quid ageres et ubi esses cognoui; quando autem te uisuri essemus, nihil sane ex isdem litteris potui suspicari. in spem tamen uenio appropinquare tuum aduentum. qui mihi utinam solacio sit! etsi tot tantisque rebus urgemur ut nullam adleuationem quisquam non stultissimus sperare debeat. sed tamen aut tu  potes me aut ego te fortasse aliqua re iuuare. scito enim me, postea quam in urbem uenerim, redisse cum ueteribus amicis, id est cum libris nostris, in gratiam. etsi non idcirco eorum usum dimiseram quod iis suscenserem sed quod eorum me subpudebat; uidebar enim mihi, cum me in res turbulentissimas infidelissimis sociis demi<si>ssem, praeceptis illorum non satis paruisse. ignoscunt mihi, reuocant in consuetudinem pristinam teque, quod in ea permanseris, sapientiorem quam me dicunt fuisse. quam ob rem, quoniam placatis iis utor, uideor sperare debere, si te uiderim, et ea quae premant et ea quae impendeant me facile laturum.  quam ob rem, siue in tusculano siue in cumano, <siue ad me siue> ad te placebit, siue, quod minime uelim, romae, dum modo simul simus, perficiam profecto ut id utrique nostrum commodissimum esse uideatur.