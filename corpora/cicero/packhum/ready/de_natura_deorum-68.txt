quod si mundus uniuersus non est deus, ne stellae quidem, quas tu innumerabilis in deorum numero re ponebas. quarum te cursus aequabiles aeternique delectabant, nec mehercule iniuria, sunt enim admirabili incredibilique constantia. sed non omnia balbe quae cursus certos et constantis habent ea deo potius tribuenda sunt quam naturae. quid chalcidico euripo in motu identidem reciprocando putas fieri posse constantius, quid freto siciliensi, quid oceani feruore illis in locis, "europam libyamque rapax ubi diuidit unda"? quid aestus maritimi uel hispanienses uel brittannici eorumque certis temporibus uel accessus uel recessus sine deo fieri nonne possunt? uide quaeso, si omnis motus omniaque quae certis temporibus ordinem suum conseruant diuina dicimus, ne tertianas quoque febres et quartanas diuinas esse dicendum sit, quarum reuersione et motu quid potest esse constantius. sed omnium talium rerum ratio reddenda est; quod uos cum facere non potestis, tamquam in aram confugitis ad deum.  et chrysippus tibi acute dicere uidebatur, homo sine dubio uersutus et callidus (uersutos eos appello quorum celeriter mens uersatur, callidos autem quorum tamquam manus opere sic animus usu concalluit); is igitur "si aliquid est" inquit "quod homo efficere non possit, qui id efficit melior est homine; homo autem haec quae in mundo sunt efficere non potest; qui potuit igitur is praestat homini; homini autem praestare quis possit nisi deus; est igitur deus". haec omnia in eodem quo illa zenonis errore uersantur. quid enim sit melius quid praestabilius, quid inter naturam et rationem intersit, non distinguitur. idemque, si dei non  sint, negat esse in omni natura quicquam homine melius; id autem putare quemquam hominem, nihil homine esse melius, summae adrogantiae censet esse. sit sane adrogantis pluris se putare quam mundum; at illud non modo non adrogantis sed potius prudentis, intellegere se habere sensum et rationem, haec eadem orionem et caniculam non habere. et "si domus pulchra sit, intellegamus eam dominis" inquit "aedificatam esse non muribus; sic igitur mundum deorum domum existimare debemus". ita prorsus existimarem, si illum aedificatum, non quem ad modum docebo a natura conformatum putarem. at enim quaerit apud xenophontem socrates unde animum arripuerimus si nullus fuerit in mundo. et ego quaero unde orationem unde numeros unde cantus; nisi uero loqui solem cum luna putamus cum propius accesserit, aut ad harmoniam canere mundum ut pythagoras existimat. naturae ista sunt balbe, naturae non artificiose ambulantis ut ait zeno, quod quidem quale sit iam uidebimus, sed omnia cientis et agitantis motibus et mutationibus suis. itaque illa mihi placebat oratio de conuenientia consensuque naturae, quam quasi cognatione continuatam conspirare dicebas, illud non probabam, quod negabas id accidere potuisse nisi ea uno diuino spiritu contineretur. illa uero cohaeret et permanet naturae uiribus non deorum, estque in ea iste quasi consensus, quam συνπάθειαν graeci uocant; sed ea quo sua sponte maior est eo minus diuina ratione fieri existimanda est. 