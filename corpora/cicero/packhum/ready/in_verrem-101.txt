atque perinde loquor quasi in eo sit iniquitas eius reprehendenda, quod propter gloriae cupiditatem, ut aliquos summa frumenti decumani uinceret, acerbiorem legem, duriora edicta interposuerit, omnium superiorum auctoritatem repudiarit. magno tu decumas uendidisti. quid? si doceo te non minus domum tuam auertisse quam romam misisse decumarum nomine, quid habet populare oratio tua, cum ex prouincia populi romani aequam partem tu tibi sumpseris ac populo romano miseris? quid? si duabus partibus doceo te amplius frumenti abstulisse quam populo romano misisse, tamenne putamus patronum tuum in hoc crimine ceruiculam iactaturum et populo se ac coronae daturum? haec uos antea, iudices, audistis, uerum fortasse ita audistis ut auctorem rumorem haberetis sermonemque omnium. cognoscite nunc innumerabilem pecuniam frumentario nomine ereptam, ut simul illam quoque eius uocem improbam agnoscatis qui se uno quaestu decumarum omnia sua pericula redempturum esse dicebat.  audiuimus hoc iam diu, iudices: nego quemquam esse uestrum quin saepe audierit socios istius fuisse decumanos. nihil aliud arbitror falso in istum esse dictum ab iis qui male de isto existimarint, nisi hoc. nam socii putandi sunt quos inter res communicata est: ego rem totam  fortunasque aratorum omnis istius fuisse dico, apronium ueneriosque seruos,—quod isto praetore fuit nouum genus publicanorum,—ceterosque decumanos procuratores istius quaestus et administros rapinarum fuisse dico. 'quo modo hoc doces?' quo modo ex illa locatione columnarum docui istum esse praedatum: opinor, ex eo maxime quod iniquam legem nouamque dixisset. quis enim umquam conatus est iura omnia et consuetudinem omnium commutare cum uituperatione sine quaestu? pergam atque insequar longius. iniqua lege uendebas, quo pluris uenderes. cur addictis iam et uenditis decumis, cum iam ad summam decumarum nihil, ad tuum quaestum multum posset accedere, subito atque ex tempore noua nascebantur edicta? nam ut uadimonium decumano, quocumque is uellet, promitteretur, ut ex area, nisi pactus esset, arator ne tolleret, ut ante kalendas sextilis decumas deportatas haberet, haec omnia iam uenditis decumis anno tertio te edixisse dico; quae si rei publicae causa faceres, in uendundo essent pronuntiata; quia tua causa faciebas, quod erat imprudentia praetermissum, id quaestu ac tempore admonitus reprehendisti. illud uero cui probari potest, te sine tuo quaestu, ac maximo quaestu, tantam tuam infamiam, tantum capitis tui fortunarumque tuarum periculum neglexisse ut, cum totius siciliae cotidie gemitus querimoniasque audires, cum, ut ipse dixisti, reum te fore putares, cum huiusce iudici discrimen ab opinione tua non abhorreret, paterere tamen aratores indignissimis iniuriis uexari ac diripi? profecto, quamquam es singulari crudelitate et audacia, tamen abs te totam abalienari prouinciam, tot homines honestis simos ac locupletissimos tibi inimicissimos fieri nolles, nisi hanc rationem et cogitationem salutis tuae pecuniae cupiditas ac praesens illa praeda superaret. etenim quoniam summam ac numerum iniuriarum uobis, iudices, non possum expromere, singillatim autem de unius cuiusque incommodo dicere infinitum est, genera ipsa iniuriarum, quaeso, cognoscite. 