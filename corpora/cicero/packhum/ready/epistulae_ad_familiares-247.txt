romae matius ciceroni s. magnam uoluptatem ex tuis litteris cepi, quod quam speraram atque optaram habere te de me opinionem cognoui. de qua etsi non dubitabam, tamen, quia maximi aestimabam ut incorrupta maneret, laborabam. conscius autem mihi eram nihil a me commissum esse quod boni cuiusquam offenderet animum. eo minus credebam plurimis atque optimis artibus ornato tibi temere quicquam persuaderi potuisse, praesertim in quem mea propensa et perpetua fuisset atque esset beneuolentia. quod quoniam ut uolui scio esse, respondebo criminibus quibus tu pro me, ut par erat pro tua singulari bonitate et amicitia nostra, saepe restitisti.  nota enim mihi sunt quae in me post caesaris mortem contulerint. uitio mihi dant quod mortem hominis necessari grauiter fero atque eum quem dilexi perisse indignor; aiunt enim patriam amicitiae praeponendam esse, proinde ac si  iam uicerint obitum eius rei publicae fuisse utilem. sed non agam astute: fateor me ad istum gradum sapientiae non peruenisse. neque enim caesarem in dissensione ciuili sum secutus, sed amicum, quamquam re offendebar, tamen non deserui, neque bellum umquam ciuile aut etiam causam dissensionis probaui, quam etiam nascentem exstingui summe studui. itaque in uictoria hominis necessari neque honoris neque pecuniae dulcedine sum captus, quibus praemiis reliqui, minus apud eum quam ego cum possent, immoderate sunt abusi. atque etiam res familiaris mea lege caesaris deminuta est, cuius beneficio plerique qui caesaris morte laetantur remanserunt in ciuitate. ciuibus uictis ut parceretur aeque ac pro mea salute laboraui.  possum igitur, qui omnis uoluerim incolumis, eum a quo id impetratum est perisse non indignari, cum praesertim idem homines illi et inuidiae et exitio fuerint? 'plecteris ergo' inquiunt, 'quoniam factum nostrum improbare audes.' o superbiam inauditam! alios in facinore gloriari, aliis ne dolere quidem impunite licere! at haec etiam seruis semper libera fuerunt, <ut sperarent> timerent gauderent dolerent suo potius quam alterius arbitrio; quae nunc, ut quidem isti dictitant, 'libertatis auctores' metu nobis extorquere conantur. sed nihil agunt. nullis umquam periculi terroribus ab officio aut ab humanitate desciscam. numquam enim honestam mortem fugiendam, saepe etiam appetendam putaui.  sed quid mihi suscensent si id opto ut paeniteat eos sui facti? cupio enim caesaris mortem omnibus esse acerbam. at debeo pro ciuili parte rem publicam uelle saluam. id quidem me cupere, nisi et ante acta uita et reliqua mea spes  tacente me probat, dicendo uincere non postulo. qua re maiorem in modum te rogo ut rem potiorem oratione ducas mihique, si sentis expedire recte fieri, credas nullam communionem cum improbis esse posse. an quod adulescens praestiti, cum etiam errare cum excusatione possem, id nunc aetate praecipitata commutem ac me ipse retexam? non faciam, neque quod displiceat committam, praeterquam quod hominis mihi coniunctissimi ac uiri amplissimi doleo grauem casum. quod si aliter essem animatus, numquam quod facerem negarem, ne et in peccando improbus et in dissimulando timidus ac uanus existimarer.  at ludos quos caesaris uictoriae caesar adulescens fecit curaui. at id ad priuatum officium, non ad statum rei publicae, pertinet. quod tamen munus et hominis amicissimi memoriae atque honoribus praestare etiam mortui debui et optimae spei adulescenti ac dignissimo caesare petenti negare non potui. ueni etiam consulis antoni domum saepe salutandi causa; ad quem qui me parum patriae amantem esse existimant rogandi quidem aliquid aut auferendi causa frequentis uentitare reperies. sed quae haec est adrogantia, quod caesar numquam interpellauit quin quibus uellem atque etiam quos ipse non diligebat tamen iis uterer, eos qui mihi amicum eripuerunt carpendo me efficere conari ne quos uelim diligam!  sed non uereor ne aut meae uitae modestia parum ualitura sit in posterum contra falsos rumores aut ne etiam ii qui me non amant propter meam in caesarem constantiam non malint mei quam sui similis amicos habere. mihi quidem si optata contingent, quod reliquum est uitae in otio rhodi degam. sin casus aliquis interpellarit, ita ero romae ut recte fieri semper cupiam.   trebatio nostro magnas ago gratias quod tuum erga me animum simplicem atque amicum aperuit et quod eum quem semper libenter dilexi quo magis iure colere atque obseruare deberem fecit.  bene uale et me dilige.