hoc ideo uitiosum est, quia non expedita aut iudicata res, sed inpedita et in simili controuersia posita exempli loco profertur.  item uitiosum est, cum id, de quo summa controuersia est, parum expeditur et, quasi transactum sit, relinquitur, hoc modo: aperte fatur dictio, se<i> intellegas: tali dari arma, qualis qui gessit fuit, iubet, potiri si studeamus pergamum. quem ego me profiteor esse: me est aecum frui fraternis armis mihique adiudicarier, uel quod propinquus uel quod uirtute aemulus.   item uitiosum est ipsum sibi in sua oratione dissentire et contra atque ante dixerit dicere, hoc modo: qua causa accusem hunc? tum id exputando euoluere: nam si ueretur, quid eum accuses, qui est probus? sin inuerecundum animi ingenium possidet, quid autem eum accuses, qui id parui auditum <ae>stimet? non incommoda ratione uidetur sibi ostendisse, quare non accusaret. quid postea? quid ait? nunc ego te ab summo iam detexam exordio.  item uitiosum est, quod dicitur contra iudicis uoluntatem aut eorum, qui audiunt, si aut partes, quibus illi student, aut homines, quos illi caros habent, laedantur aut aliquo eiusmodi uitio laeditur auditoris uoluntas.  item uitiosum est non omnis res confirmare, quas pollicitus sis in expositione.  item uerendum est, ne de alia re dicatur, cum alia de re controuersia sit; inque eiusmodi uitio considerandum est, ne aut ad rem addatur quid aut quippiam de re detrahatur, aut tota causa mutata in aliam causam deriuetur; uti apud pacuuium zethus cum amphione, quorum controuersia de musica inducta  disputatione in sapientiae rationem et uirtutis utilitatem consumitur. 