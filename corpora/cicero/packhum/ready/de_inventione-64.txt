locos autem communes et ex causa ipsa, si quid inerit indignationis aut conquestionis, et ex iuris utilitate et natura multos et graues sumere licebit et oportebit, si causae dignitas uidebitur postulare.  nunc adsumptiuam partem iuridicialis consideremus.  adsumptiua igitur tum dicitur, cum ipsum ex se factum probari non potest, aliquo autem foris adiuncto argumento defenditur. eius partes sunt quattuor: comparatio, relatio criminis, remotio criminis, concessio.  comparatio est, cum aliquid factum, quod ipsum non sit probandum, ex eo, cuius id causa factum est, defenditur. ea est huiusmodi: quidam imperator, cum ab hostibus circumsederetur neque effugere ullo modo posset, depectus est cum iis, ut arma et inpedimenta relinqueret, milites educeret; itaque fecit; armis et inpedimentis amissis praeter spem milites conseruauit. accusatur maiestatis. incurrit huc definitio. sed nos hunc locum, de quo agimus, consideremus. intentio est: 'non oportuit arma et inpedimenta relinquere.' depulsio est: 'oportuit.' quaestio est: oportueritne? ratio est: 'milites enim omnes perissent.' infirmatio est aut coniecturalis: 'non perissent'; aut altera coniecturalis:  'non ideo fecisti' [ex quibus iudicatio est: perissentne? et: ideone fecerit?]; aut haec comparatiua, cuius nunc indigemus: 'at enim satius fuit amittere milites quam arma et inpedimenta concedere hostibus.' ex quo iudicatio nascitur: cum omnes perituri milites essent, nisi ad hanc pactionem uenissent, utrum satius fuerit amittere milites, an ad hanc condicionem uenire? 