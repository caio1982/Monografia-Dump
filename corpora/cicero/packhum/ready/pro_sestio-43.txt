sed ut extremum habeat aliquid oratio mea, et ut ego ante dicendi finem faciam quam uos me tam attente audiendi, concludam illud de optimatibus eorumque principibus ac rei publicae defensoribus, uosque, adulescentes, et qui nobiles estis, ad maiorum uestrorum imitationem excitabo, et qui ingenio ac uirtute nobilitatem potestis consequi, ad eam rationem in qua multi homines noui et honore et gloria floruerunt cohortabor. haec est una uia, mihi credite, et laudis et dignitatis et honoris, a bonis uiris sapientibus et bene natura constitutis laudari et diligi; nosse discriptionem ciuitatis a maioribus nostris sapientissime constitutam; qui cum regum potestatem non tulissent, ita magistratus annuos creauerunt ut consilium senatus rei publicae praeponerent sempiternum, deligerentur autem in id consilium ab uniuerso populo aditusque in illum summum ordinem omnium ciuium  industriae ac uirtuti pateret. senatum rei publicae custodem, praesidem, propugnatorem conlocauerunt; huius ordinis auctoritate uti magistratus et quasi ministros grauissimi consili esse uoluerunt; senatum autem ipsum proximorum ordinum splendorem confirmare, plebis libertatem et commoda tueri atque augere uoluerunt.  haec qui pro uirili parte defendunt optimates sunt, cuiuscumque sunt ordinis; qui autem praecipue suis ceruicibus tanta munia atque rem publicam sustinent, hi semper habiti sunt optimatium principes, auctores et conseruatores ciuitatis. huic hominum generi fateor, ut ante dixi, multos aduersarios, inimicos, inuidos esse, multa proponi pericula, multas inferri iniurias, magnos esse experiundos et subeundos labores; sed mihi omnis oratio est cum uirtute non cum desidia, cum dignitate non cum uoluptate, cum iis qui se patriae, qui suis ciuibus, qui laudi, qui gloriae, non qui somno et conuiuiis et delectationi natos arbitrantur. nam si qui uoluptatibus ducuntur et se uitiorum inlecebris et cupiditatium lenociniis dediderunt, missos faciant honores, ne attingant rem publicam, patiantur uirorum fortium labore se otio suo perfrui. qui autem bonam famam bonorum, quae sola uere gloria nominari potest, expetunt, aliis otium quaerere debent et uoluptates, non sibi. sudandum est iis pro communibus commodis, adeundae inimicitiae, subeundae saepe pro re publica tempestates: cum multis audacibus, improbis, non numquam etiam potentibus dimicandum. haec audiuimus de clarissimorum uirorum consiliis et factis, haec accepimus, haec legimus. neque eos in laude positos uidemus qui incitarunt aliquando populi animos ad seditionem, aut qui largitione caecarunt mentis imperitorum, aut qui fortis et  claros uiros et bene de re publica meritos in inuidiam aliquam uocauerunt. leuis hos semper nostri homines et audacis et malos et perniciosos ciuis putauerunt. at uero qui horum impetus et conatus represserunt, qui auctoritate, qui fide, qui constantia, qui magnitudine animi consiliis audacium restiterunt, hi graues, hi principes, hi duces, hi auctores huius dignitatis atque imperi semper habiti sunt. 