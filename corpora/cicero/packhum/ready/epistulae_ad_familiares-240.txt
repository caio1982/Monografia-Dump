prid .  non .  iun .   43  romae m. cicero s. d. d. bruto imp. cos. desig. di isti segulio male faciant, homini nequissimo omnium qui sunt, qui fuerunt, qui futuri sunt! quid? tu illum tecum solum aut cum caesare? qui neminem praetermiserit quicum loqui potuerit cui non eadem ista dixerit. te tamen, mi brute, sic amo ut debeo quod istud quicquid esset nugarum me scire uoluisti. signum enim magnum amoris dedisti.  nam quod idem segulius ueteranos queri quod tu et caesar in decem uiris non essetis, utinam ne ego quidem essem! quid enim molestius? sed tamen, cum ego sensissem de iis qui exercitus haberent sententiam ferri oportere, idem illi qui solent reclamarunt. itaque excepti etiam estis, me uehementer repugnante. quocirca segulium neglegamus; qui res nouas quaerit, non quo ueterem comederit (nullam enim habuit), sed hanc ipsam recentem nouam deuorauit.  quod autem scribis te, quod pro te ipso non facias, id pro me, ut de me timeas aliquid, omni te, uir optime mihique carissime, brute, de me metu libero. ego enim quae prouideri poterunt non fallar in iis; quae cautionem non habebunt de iis non ita ualde laboro. sim enim impudens si plus postulem quam homini a rerum natura tribui potest.  quod mihi praecipis ut caueam ne timendo magis timere cogar, et sapienter et amicissime praecipis, sed uelim tibi persuadeas, cum te constet excellere hoc genere uirtutis ut numquam extimescas, numquam perturbere, me huic tuae uirtuti proxime accedere. quam ob rem nec metuo quicquam  et cauebo omnia. sed uide ne tua iam, mi brute, culpa futura sit si ego quicquam timeam. tuis enim opibus et consulatu tuo, etiam si timidi essemus, tamen omnem timorem abiceremus, praesertim cum persuasum omnibus esset mihique maxime a te nos unice diligi.  consiliis tuis, quae scribis de quattuor legionibus deque agris adsignandis ab utroque uestrum, uehementer adsentior. itaque cum quidam de collegis nostris agrariam curationem ligurrirent, disturbaui rem totamque uobis integram reseruaui. si quid erit occultius et, ut scribis, reconditum, meorum aliquem mittam, quo fidelius ad te litterae perferantur. Â prid. non. iun.