etenim si est diuinatio, qualibusnam a perceptis artis proficiscitur? (percepta appello, quae dicuntur graece θεωρήματα). non enim credo nullo percepto aut ceteros artifices uersari in suo munere, aut eos, qui diuinatione utantur, futura praedicere. sint igitur astrologorum percepta huius modi: 'si quis uerbi causa oriente canicula natus est, is in mari non morietur.' uigila, chrysippe, ne tuam causam, in qua tibi cum diodoro, ualente dialectico, magna luctatio est, deseras. si enim est uerum, quod ita conectitur: 'si quis oriente canicula natus est, in mari non morietur', illud quoque uerum est: 'si fabius oriente canicula natus est, fabius in mari non morietur.' pugnant igitur haec inter se, fabium oriente canicula natum esse, et fabium in mari moriturum; et quoniam certum in fabio ponitur, natum esse eum canicula oriente, haec quoque pugnant, et esse fabium, et in mari esse moriturum. ergo haec quoque coniunctio est ex repugnantibus: 'et est fabius, et in mari fabius morietur', quod, ut propositum est, ne fieri quidem potest. ergo illud: 'morietur in mari fabius' ex eo genere est, quod fieri non potest. omne ergo, quod falsum dicitur in futuro, id fieri non potest. at hoc, chrysippe, minime uis, maximeque tibi de hoc ipso cum diodoro certamen est. ille enim id solum fieri posse dicit, quod aut sit uerum aut futurum sit uerum, et, quicquid futurum sit, id dicit fieri necesse esse et, quicquid non sit futurum, id negat  fieri posse. tu, et quae non sint futura, posse fieri dicis, ut frangi hanc gemmam, etiamsi id numquam futurum sit, neque necesse fuisse cypselum regnare corinthi, quamquam id millensimo ante anno apollinis oraculo editum esset. at si ista conprobabis diuina praedicta, et, quae falsa in futuris dicentur, in iis habebis, ut ea fieri non possint [ut si dicatur africanum karthagine potiturum], et, si uere dicatur de futuro, idque ita futurum sit, dicas esse necessarium; quae est tota diodori uobis inimica sententia. etenim si illud uere conectitur: 'si oriente canicula natus es, in mari non moriere', primumque quod est in conexo: 'natus es oriente canicula', necessarium est (omnia enim uera in praeteritis necessaria sunt, ut chrysippo placet dissentienti a magistro cleanthe, quia sunt inmutabilia nec in falsum e uero praeterita possunt conuertere); si igitur, quod primum in conexo est, necessarium est, fit etiam, quod consequitur, necessarium. quamquam hoc chrysippo non uidetur ualere in omnibus; sed tamen, si naturalis est causa, cur in mari fabius non moriatur, in mari fabius mori non potest. 