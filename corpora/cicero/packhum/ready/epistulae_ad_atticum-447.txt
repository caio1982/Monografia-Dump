m. cicero l. planco pr. desig. sal. attici nostri te ualde studiosum esse cognoui, mei uero ita cupidum ut mehercule paucos aeque obseruantis atque amantis me habere existimem. ad paternas enim magnas et ueteres et iustas necessitudines magnam attulit accessionem tua uoluntas erga me meaque erga te par atque mutua.  buthrotia tibi causa ignota non est. egi enim saepe de ea re tecum tibique totam rem demonstraui, quae est acta hoc modo: ut primum buthrotium agrum proscriptum uidimus, commotus atticus libellum composuit. eum mihi dedit ut darem caesari; eram enim cenaturus apud eum illo die. eum libellum caesari dedi. probauit causam, rescripsit attico aequa eum postulare, admonuit tamen ut pecuniam reliquam buthrotii ad diem soluerent. atticus, qui ciuitatem conseruatam cuperet, pecuniam numerauit de suo. quod cum esset factum, adiimus ad caesarem, uerba fecimus pro buthrotiis, liberalissimum decretum abstulimus; quod est obsignatum ab amplissimis uiris. quae cum essent acta, mirari <e>quidem solebam pati caesarem conuenire eos qui agrum buthrotium concupissent, neque solum pati sed etiam ei negotio te praeficere. itaque et ego cum illo locutus sum et saepius quidem, ut etiam accusarer ab eo quod parum constantiae suae confiderem, et m. messallae et ipsi attico dixit ut sine cura esset aperteque ostendebat se praesentium animos (erat enim popularis, ut noras) offendere  nolle; cum autem mare transissent, curaturum se ut in alium agrum deducerentur.  haec illo uiuo. post interitum autem caesaris, ut primum ex senatus consulto causas consules cognoscere instituerunt, haec quae supra scripsi ad eos delata sunt. probauerunt causam sine ulla dubitatione seque ad te litteras daturos esse dixerunt.  ego autem, mi plance, etsi non dubitabam quin et senatus consultum et lex et consulum decretum ac litterae apud te plurimum auctoritatis haberent teque ipsius attici causa uelle intellexeram, tamen hoc pro coniunctione et beneuolentia nostra mihi sumpsi ut id a te peterem quod tua singularis humanitas suauissimique mores a te essent impetraturi. id autem est ut hoc quod te tua sponte facturum esse certo scio honoris nostri causa libenter, prolixe, celeriter facias.  mihi nemo est amicior nec iucundior nec carior attico; cuius antea res solum familiaris agebatur eaque magna, nunc accessit etiam existimatio, ut quod consecutus est magna et industria et gratia et uiuo caesare et mortuo id te adiuuante obtineat. quod si a te erit impetratum, sic uelim existimes, me de tua liberalitate ita interpretaturum ut tuo summo beneficio me adfectum iudicem. ego quae te uelle quaeque ad te pertinere arbitrabor studiose diligenterque curabo. da operam ut ualeas.