<cicero attico sal.> quae desideras omnia scripsi in codicillis eosque eroti dedi, breuiter, sed etiam plura quam quaeris, in iis de cicerone; cuius quidem cogitationis initium tu mihi attulisti. locutus sum cum eo liberalissime; quod ex ipso uelim, si modo tibi erit commodum, sciscitere. sed quid differo? exposui te ad me detulisse et quid uellet et quid requireret: uelle hispaniam, requirere liberalitatem. de liberalitate dixi, quantum publius, quantum flamen lentulus filio. de hispania duo attuli, primum idem quod tibi, me uereri uituperationem. non satis esse si haec arma reliquissemus? etiam contraria? deinde fore ut angeretur  cum a fratre familiaritate et omni gratia uinceretur. uel nimia <malim> liberalitate uti mea quam sua libertate. sed tamen permisi; tibi enim intellexeram non nimis displicere. ego etiam atque etiam cogitabo teque ut idem facias rogo. magna res; et simplex est manere, illud anceps. uerum uidebimus.  de balbo et in codicillis scripseram et ita cogito, simul ac redierit. sin ille tardius, ego tamen triduo, et, quod praeterii, dolabella etiam mecum.