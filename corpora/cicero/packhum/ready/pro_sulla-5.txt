hic ait se ille, iudices, regnum meum ferre non posse. quod tandem, torquate, regnum? consulatus, credo, mei; in quo ego imperaui nihil et contra patribus conscriptis et bonis omnibus parui; quo in magistratu non institutum est uidelicet a me regnum, sed repressum. an tum in tanto imperio, tanta potestate non dicis me fuisse regem, nunc priuatum regnare dicis? quo tandem nomine? 'quod, in quos testimonia dixisti,' inquit, 'damnati sunt; quem defendis, sperat se absolutum iri.' hic tibi ego de testimoniis meis hoc respondeo, si falsum dixerim, te in eosdem dixisse; sin uerum, non esse hoc regnare, cum uerum iuratus dicas, probare. de huius spe tantum dico, nullas a me opes p. sullam, nullam potentiam, nihil denique praeter fidem defensionis exspectare. 'nisi tu,' inquit, 'causam recepisses, numquam mihi restitisset, sed indicta causa profugisset.' si iam hoc tibi concedam, q. hortensium, tanta grauitate hominem, si hos talis uiros non suo stare iudicio, sed meo; si hoc tibi dem quod credi non potest, nisi ego huic adessem, hos adfuturos non fuisse, uter tandem rex est, isne cui innocentes homines non resistunt, an is qui calamitosos non deserit? at hic etiam, id quod tibi necesse minime fuit, facetus esse uoluisti, cum tarquinium et numam et me tertium peregrinum regem esse dixisti. mitto iam de rege quaerere; illud quaero peregrinum cur me esse dixeris. nam si ita sum, non tam est admirandum regem esse me,  quoniam, ut tu ais, duo iam peregrini reges romae fuerunt, quam consulem romae fuisse peregrinum. 'hoc dico,' inquit, 'te esse ex municipio.' fateor et addo etiam: ex eo municipio unde iterum iam salus huic urbi imperioque missa est. sed scire ex te peruelim quam ob rem qui ex municipiis ueniant peregrini tibi esse uideantur. nemo istuc m. illi catoni seni, cum plurimos haberet inimicos, nemo ti. coruncanio, nemo m'. curio, nemo huic ipsi nostro c. mario, cum ei multi inuiderent, obiecit umquam. equidem uehementer laetor eum esse me in quem tu, cum cuperes, nullam contumeliam iacere potueris quae non ad maximam partem ciuium conueniret. sed tamen te a me pro magnis causis nostrae necessitudinis monendum esse etiam atque etiam puto. non possunt omnes esse patricii; si uerum quaeris, ne curant quidem; nec se aequales tui propter istam causam abs te anteiri putant. ac si tibi nos peregrini uidemur, quorum iam et nomen et honos inueterauit et urbi huic et hominum famae ac sermonibus, quam tibi illos competitores tuos peregrinos uideri necesse erit qui iam ex tota italia delecti tecum de honore ac de omni dignitate contendent! quorum caue tu quemquam peregrinum appelles, ne peregrinorum suffragiis obruare. qui si attulerint neruos et industriam, mihi crede, excutient tibi istam uerborum iactationem et te ex somno saepe excitabunt nec patientur se abs te, nisi uirtute uincentur, honore superari. ac si, iudices, ceteris patriciis me et uos peregrinos uideri oporteret, a torquato tamen hoc uitium sileretur; est  enim ipse a materno genere municipalis, honestissimi ac nobilissimi generis, sed tamen asculani. aut igitur doceat picentis solos non esse peregrinos aut gaudeat suo generi me meum non anteponere. qua re neque tu me peregrinum posthac dixeris, ne grauius refutere, neque regem, ne derideare. nisi forte regium tibi uidetur ita uiuere ut non modo homini nemini sed ne cupiditati quidem ulli seruias, contemnere omnis libidines, non auri, non argenti, non ceterarum rerum indigere, in senatu sentire libere, populi utilitati magis consulere quam uoluntati, nemini cedere, multis obsistere. si hoc putas esse regium, regem me esse confiteor; sin te potentia mea, si dominatio, si denique aliquod dictum adrogans aut superbum mouet, quin tu id potius profers quam uerbi inuidiam contumeliamque maledicti? 