uiii kal .  apr .   49 cicero attico sal. cum dedissem ad te litteras ut scires caesarem capuae  uii kal. fore, adlatae mihi capua sunt eum hic  ui  et in albano apud curionem  u  kal. fore. eum cum uidero, arpinum pergam. si mihi ueniam quam peto dederit, utar illius condicione; si minus, impetrabo aliquid a me ipso. ille, ut <lepta> ad me scripsit, legiones singulas posuit brundisi, tarenti, siponti. claudere mihi uidetur maritimos exitus et tamen ipse graeciam spectare potius quam hispanias. sed haec longius absunt. me nunc et congressus huius stimulat (is uero adest) et prima eius actionis horreo. uolet enim, credo, senatus consultum facere, uolet augurum decretum (rapiemur aut absentes uexabimur) uel ut consules roget praetor uel dictatorem  dicat; quorum neutrum ius est. sed si sulla potuit efficere ab interrege ut dictator diceretur et magister equitum, cur hic non possit? nihil expedio nisi ut aut ab hoc tamquam q. mucius aut ab illo tamquam l. scipio.  cum tu haec leges, ego illum fortasse conuenero. 'τέτλα<θι>'. 'κύντερον' ne illud quidem nostrum proprium. erat enim spes propinqui reditus, erat hominum querela. nunc exire cupimus, qua spe reditus mihi quidem numquam in mentem uenit. non modo autem nulla querela est municipalium hominum ac rusticorum sed contra metuunt ut crudelem, iratum. nec tamen mihi quicquam est miserius quam remansisse nec optatius quam euolare non tam ad belli quam ad fugae societatem. sed tu <quid>, omnia qui consilia differebas in id tempus cum sciremus quae brundisi acta essent? scimus nempe; haeremus nihilo minus. uix enim spero mihi hunc ueniam daturum, etsi multa adfero iusta ad impetrandum. sed tibi omnem illius meumque sermonem omnibus uerbis expressum statim mittam.  tu nunc omni amore enitere ut nos cura et prudentia iuues. ita subito accurrit ut ne trebatium quidem, ut constitueram, possim uidere; omnia nobis imparatis agenda. sed tamen 'ἄλλα μὲν αὐτός,' ut ait ille, 'ἄλλα δὲ καὶ δαίμων ὑποθήσεται.' quicquid egero continuo scies. mandata caesaris ad consules et ad pompeium quae rogas, nulla habeo †et de scripta attulit illa est uia† misi ad te ante; e quibus mandata puto intellegi posse. philippus neapoli est, lentulus puteolis. de domitio, ut facis, sciscitare ubi sit, quid cogitet.  quod scribis asperius me quam mei patiantur mores de dionysio scripsisse, uide quam sim antiquorum hominum: te me dius <fidius> hanc rem grauius putaui laturum esse quam me. nam praeter quam quod te moueri arbitror oportere iniuria quae mihi a quoquam facta sit, praeterea te ipsum quodam modo hic uiolauit cum in me tam improbus fuit. sed tu id quanti aestimes tuum iudicium est; nec tamen in hoc tibi quicquam oneris impono. ego autem illum male sanum semper putaui, nunc etiam impurum et sceleratum puto, nec tamen mihi inimiciorem quam sibi. philargyro bene curasti; causam certe habuisti et ueram et bonam, relictum me esse potius quam reliquisse.