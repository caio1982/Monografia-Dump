praeclare, inquit, facis, cum et eorum memoriam tenes, quorum uterque tibi testamento liberos suos commendauit, et puerum diligis. quod autem meum munus dicis non equidem recuso, sed te adiungo socium. addo etiam illud, multa iam mihi dare signa puerum et pudoris et ingenii, sed aetatem uides.  uideo equidem, inquam, sed tamen iam infici debet iis artibus, quas si, dum est tener, conbiberit, ad maiora ueniet paratior.  sic, et quidem diligentius saepiusque ista loquemur inter nos agemusque communiter. sed residamus, inquit, si placet. itaque fecimus.  tum ille: tu autem cum ipse tantum librorum habeas, quos hic tandem requiris?  commentarios quosdam, inquam, aristotelios, quos hic sciebam esse, ueni ut auferrem, quos legerem, dum essem otiosus; quod quidem nobis non saepe contingit.  quam uellem, inquit, te ad stoicos inclinauisses! erat enim, si cuiusquam, certe tuum nihil praeter uirtutem in bonis ducere.  uide, ne magis, inquam, tuum fuerit, cum re idem tibi, quod mihi, uideretur, non noua te rebus nomina inponere. ratio enim nostra consentit, pugnat oratio.   minime uero, inquit ille, consentit. quicquid enim praeter id, quod honestum sit, expetendum esse dixeris in bonisque numeraueris, et honestum ipsum quasi uirtutis lumen extinxeris et uirtutem penitus euerteris.  dicuntur ista, cato, magnifice, inquam, sed uidesne uerborum gloriam tibi cum pyrrhone et cum aristone, qui omnia exaequant, esse communem? de quibus cupio scire quid sentias. 