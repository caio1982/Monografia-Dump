 scaeuola.  quaerunt quidem, c. laeli, multi, ut est a fannio dictum, sed ego id respondeo, quod animum aduerti, te dolorem, quem acceperis cum summi uiri, tum amicissumi morte, ferre moderate nec potuisse non commoueri nec fuisse id humanitatis tuae; quod autem nonis in conlegio nostro non adfuisses, ualitudinem respondeo causam, non maestitiam fuisse.   laelius.  recte tu quidem, scaeuola, et uere; nec enim ab isto officio, quod semper usurpaui, cum ualerem, abduci incommodo meo debui, nec ullo casu arbitror hoc constanti homini posse contingere, ut ulla intermissio fiat officii. tu autem, fanni, quod mihi tantum tribui dicis, quantum ego nec adgnosco nec postulo, facis amice; sed, ut mihi uideris, non recte iudicas de catone; aut enim nemo, quod quidem magis credo, aut, si quisquam, ille sapiens fuit. quo modo, ut alia omittam, mortem filii tulit! memineram paulum, uideram galum, sed hi in pueris, cato in perfecto et spectato uiro. quam ob rem caue catoni anteponas ne istum quidem ipsum, quem apollo, ut ais, sapientissimum iudicauit; huius enim facta, illius dicta laudantur. de me autem, ut iam cum utroque loquar, sic habetote:  ego si scipionis desiderio me moueri negem, quam id recte faciam, uiderint sapientes; sed certe mentiar. moueor enim tali amico orbatus, qualis, ut arbitror, nemo umquam erit, ut confirmare possum, nemo certe fuit; sed non egeo medicina, me ipse consolor, et maxime illo solacio, quod eo errore careo, quo amicorum decessu plerique angi solent. nihil mali accidisse scipioni puto, mihi accidit, si quid accidit; suis autem incommodis grauiter angi non amicum, sed se  ipsum amantis est. cum illo uero quis neget actum esse praeclare? nisi enim, quod ille minime putabat, inmortalitatem optare uellet, quid non adeptus est, quod homini fas esset optare? qui summam spem ciuium, quam de eo iam puero habuerant, continuo adulescens incredibili uirtute superauit, qui consulatum petiuit numquam, factus consul est bis, primum ante tempus, iterum sibi suo tempore, rei publicae paene sero, qui duabus urbibus euersis inimicissimis huic imperio non modo praesentia, uerum etiam futura bella deleuit. quid dicam de moribus facillimis, de pietate in matrem, liberalitate in sorores, bonitate in suos, iustitia in omnes? nota sunt uobis. quam autem ciuitati carus fuerit, maerore funeris indicatum est. quid igitur hunc paucorum annorum accessio iuuare potuisset? senectus enim quamuis non sit grauis, ut memini catonem anno ante, quam est mortuus, mecum et cum scipione disserere, tamen aufert eam uiriditatem, in qua etiam nunc erat scipio. quam ob rem uita quidem talis fuit uel fortuna uel gloria, ut nihil posset accedere, moriendi autem sensum celeritas abstulit; quo de genere mortis difficile dictu est, quid homines suspicentur, uidetis; hoc uere tamen licet dicere, p. scipioni ex multis diebus, quos in uita celeberrimos laetissimosque uiderit, illum diem clarissimum fuisse, quom senatu dimisso domum reductus ad uesperum est a patribus conscriptis, populo romano, sociis et latinis, pridie quam excessit e uita, ut ex tam alto dignitatis gradu ad superos uideatur deos potius quam ad inferos peruenisse. 