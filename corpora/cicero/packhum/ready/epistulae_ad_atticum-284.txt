xii kal .  apr .   45 <cicero attico sal.> scripsit ad me diligenter sicca de silio, seque ad te rem detulisse; quod tu idem scribis. mihi et res et condicio placet, sed ita ut numerato malim quam aestimatione. uoluptarias enim possessiones nolet silius; uectigalibus autem ut his possum esse contentus quae habeo, sic uix minoribus. unde ergo numerato?  hs  dc  exprimes ab hermogene, cum praesertim necesse erit; et domi uideo esse hs  dc . reliquae pecuniae uel usuram silio pendemus, dum a faberio uel [cum] aliquo qui faberio debet repraesentabimus. erit etiam aliquid alicunde. sed totam rem tu gubernabis. drusianis uero hortis multo antepono neque sunt umquam comparati. mihi crede, una me causa mouet, in qua scio me τετυφῶσθαι. sed, ut facis, obsequere huic errori meo. nam quod scribis 'ἐγγήραμα', actum iam de isto est; alia magis quaero.