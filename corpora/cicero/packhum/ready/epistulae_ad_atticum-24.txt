cicero attico sal. cupio equidem et iam pridem cupio alexandriam reliquamque aegyptum uisere et simul ab hac hominum satietate nostri discedere et cum aliquo desiderio reuerti; sed hoc tempore et his mittentibus 'αἰδέομαι Τρῶας καὶ Τρῳάδας ἑλκεσιπέπλους'. quid enim nostri optimates, si qui reliqui sunt, loquentur? an me aliquo praemio de sententia esse deductum? 'Πουλυδάμας μοι πρῶτος ἐλεγχείην ἀναθήσει', cato ille noster qui mihi unus est pro centum milibus. quid uero historiae de nobis ad annos dc  praedicarint? quas quidem ego multo magis uereor quam eorum hominum qui hodie uiuunt rumusculos. sed, opinor, excipiamus et exspectemus. si enim deferetur, erit quaedam nostra potestas et tum deliberabimus. etiam hercule est in non accipiendo non nulla gloria. qua re si quid Θεοφάνης tecum forte contulerit, ne omnino repudiaris.  de istis rebus exspecto tuas litteras, quid arrius narret, quo animo se destitutum ferat, et qui consules parentur, utrum, ut populi sermo, pompeius et crassus, an, ut mihi scribitur, cum gabinio ser. sulpicius, et num quae nouae leges et num quid noui omnino, et, quoniam nepos proficiscitur, cuinam auguratus deferatur, quo quidem uno ego ab istis capi possum —uide leuitatem meam! sed quid ego haec, quae cupio deponere et toto animo atque omni cura φιλοσοφεῖν? sic, inquam, in animo est; uellem ab initio, nunc uero, quoniam  quae putaui esse praeclara expertus sum quam essent inania, cum omnibus musis rationem habere cogito.  tu tamen de †tutio† ad me rescribe certius et num quis in eius locum paretur, et quid de p. clodio fiat, et omnia, quem ad modum polliceris, ἐπὶ σχολῆς scribe. et quo die roma te exiturum putes uelim ad me scribas ut certiorem te faciam quibus in locis futurus sim, epistulamque statim des de iis rebus de quibus ad te scripsi. ualde enim exspecto tuas litteras.