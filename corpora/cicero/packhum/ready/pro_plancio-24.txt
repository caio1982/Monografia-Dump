sed sunt haec leuiora, illa uero grauia atque magna, quod meum discessum, quem saepe defleras, nunc quasi reprehendere et subaccusare uoluisti. dixisti enim non auxilium mihi sed me auxilio defuisse. ego uero fateor me, quod uiderim mihi auxilium non deesse, idcirco illi auxilio pepercisse. qui enim status, quod discrimen, quae fuerit in re publica tempestas illa quis nescit? tribunicius me terror an consularis furor mouit? decertare mihi ferro magnum fuit cum reliquiis eorum quos ego florentis atque integros sine ferro uiceram? consules post hominum memoriam taeterrimi atque turpissimi, sicut et illa principia et hi recentes rerum exitus declararunt, quorum alter exercitum perdidit, alter uendidit, empti prouinciis a senatu, a re publica, a bonis omnibus defecerant; qui exercitu, qui armis, qui opibus plurimum poterant cum quid sentirent nesciretur, furialis illa uox nefariis stupris, religiosis altaribus effeminata secum et illos et consules facere acerbissime personabat; egentes in locupletis, perditi in bonos, serui in dominos armabantur. at erat mecum senatus, et quidem ueste mutata, quod pro me uno post hominum memoriam publico consilio susceptum est. sed recordare qui tum fuerint consulum nomine hostes, qui soli in hac urbe senatum senatui parere non  siuerint edictoque suo non luctum patribus conscriptis sed indicia luctus ademerint. at erat mecum cunctus equester ordo; quem quidem in contionibus saltator ille catilinae consul proscriptionis denuntiatione terrebat. at tota italia conuenerat; cui quidem belli intestini et uastitatis metus inferebatur.  hisce ego auxiliis studentibus atque incitatis uti me, laterensis, potuisse confiteor, sed erat non iure, non legibus, non disceptando decertandum—nam profecto, praesertim tam bona in causa, numquam, quo ceteri saepe abundarunt, id mihi ipsi auxilium meum defuisset—armis fuit, armis, inquam, fuit dimicandum; quibus a seruis atque a seruorum ducibus caedem fieri senatus et bonorum rei publicae exitiosum fuisset. uinci autem improbos a bonis fateor fuisse praeclarum, si finem tum uincendi uiderem, quem profecto non uidebam. ubi enim mihi praesto fuissent aut tam fortes consules quam l. opimius, quam c. marius, quam l. flaccus, quibus ducibus improbos ciuis res publica uicit armatis, aut, si minus fortes, at tamen tam iusti quam p. mucius, qui arma quae priuatus p. scipio ceperat, ea ti. graccho interempto iure optimo sumpta esse defendit? esset igitur pugnandum cum consulibus. nihil dico amplius nisi illud: uictoriae nostrae grauis aduersarios paratos, interitus nullos esse ultores uidebam. hisce ego auxiliis salutis meae si idcirco defui quia nolui dimicare, fatebor id quod uis, non mihi auxilium, sed me auxilio defuisse; sin autem, quo maiora studia in me bonorum fuerunt, hoc eis magis consulendum et parcendum putaui, tu id in me reprehendis quod q. metello laudi datum est hodieque est et semper erit  maximae gloriae? quem, ut potes ex multis audire qui tum adfuerunt, constat inuitissimis uiris bonis cessisse, nec fuisse dubium quin contentione et armis superior posset esse. ergo ille cum suum, non cum senatus factum defenderet, cum perseuerantiam sententiae suae, non salutem rei publicae retinuisset, tamen ob illam <constantiam>, quod illud uoluntarium uolnus accepit, iustissimos omnium metellorum et clarissimos triumphos gloria et laude superauit, quod et illos ipsos improbissimos ciuis interfici noluit et ne quis bonus interiret in eadem caede prouidit; ego tantis periculis propositis cum, si uictus essem, interitus rei publicae, si uicissem, infinita dimicatio pararetur, committerem ut idem perditor rei publicae nominarer qui seruator fuissem? 