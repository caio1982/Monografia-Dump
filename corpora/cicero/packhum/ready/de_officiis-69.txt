ac de iure quidem praediorum sanctum apud nos est iure ciuili, ut in iis uendendis uitia dicerentur, quae  nota essent uenditori. nam cum ex duodecim tabulis satis esset ea praestari, quae essent lingua nuncupata, quae qui infitiatus esset, dupli [poena] subiret, a iuris consultis etiam reticentiae poena est constituta. quidquid enim est in praedio uitii, id statuerunt, si uenditor sciret, nisi nominatim dictum esset, praestari oportere. ut, cum in arce augurium augures acturi essent iussissentque t. claudium centumalum, qui aedes in caelio monte habebat, demoliri ea, quorum altitudo officeret auspiciis, claudius proscripsit insulam [uendidit], emit p. calpurnius lanarius. huic ab auguribus illud idem denuntiatum est. itaque calpurnius cum demolitus esset cognossetque claudium aedes postea proscripsisse, quam esset ab auguribus demoliri iussus, arbitrum illum adegit  quidquid sibi dare facere oporteret ex fide bona . m. cato sententiam dixit, huius nostri catonis pater. ut enim ceteri ex patribus, sic hic, qui illud lumen progenuit, ex filio est nominandus. is igitur iudex ita pronuntiauit, cum in uendundo rem eam scisset et non pronuntiasset, emptori damnum praestari oportere. ergo ad fidem bonam statuit pertinere notum esse emptori uitium, quod nosset uenditor. quod si recte iudicauit, non recte frumentarius ille, non recte aedium pestilentium uenditor tacuit. sed huiusmodi reticentiae iure ciuili comprehendi non possunt; quae autem possunt diligenter  tenentur. m. marius gratidianus, propinquus noster, c. sergio oratae uendiderat aedes eas, quas ab eodem ipse paucis ante annis emerat. eae seruiebant, sed hoc in mancipio marius non dixerat; adducta res in iudicium est. oratam crassus, gratidianum defendebat antonius. ius crassus urgebat, "quod uitii uenditor non dixisset sciens, id oportere praestari", aequitatem antonius, "quoniam id uitium ignotum sergio non fuisset, qui illas aedes uendidisset, nihil fuisse necesse dici nec eum esse deceptum, qui id, quod emerat, quo iure esset, teneret". quorsus haec? ut illud intellegas, non placuisse maioribus nostris astutos. 