hic iam, iudices, uestri consili res est, uestrae sapientiae; quid deceat uos, non quantum liceat uobis, spectare debetis. si enim quid liceat quaeritis, potestis tollere e ciuitate quem uoltis; tabella est quae dat potestatem; occultat eadem libidinem, cuius conscientiam nihil est quod quisquam timeat, si non pertimescat suam. ubi est igitur sapientia iudicis? in hoc, ut non solum quid possit, sed etiam quid debeat, ponderet nec quantum sibi permissum meminerit  solum, sed etiam quatenus commissum sit. datur tibi tabella iudici. qua lege? iulia de pecuniis repetundis. quo de reo? de equite romano. at iste ordo lege ea non tenetur. 'illo,' inquit, 'capite: <quo ea pecunia peruenerit.' nihil audisti> in postumum, cum in gabinium iudex esses, nihil gabinio damnato, cum in eum litis aestimares. 'at nunc audio.' reus igitur postumus est ea lege qua non modo ipse sed totus etiam ordo solutus ac liber est.  hic ego nunc non uos prius implorabo, equites romani, quorum ius iudicio temptatur, quam uos, senatores, quorum agitur fides in hunc ordinem; quae quidem cum saepe ante, tum in hac ipsa causa nuper est cognita. nam cum optimo et praestantissimo consule, cn. pompeio, de hac ipsa quaestione referente existerent non nullae, sed perpaucae tamen acerbae sententiae, quae quidem censerent ut tribuni, ut praefecti, ut scribae, ut comites omnes magistratuum lege hac tenerentur, uos, uos inquam, ipsi et senatus frequens restitit, et, quamquam tum propter multorum delicta etiam ad innocentium periculum tempus illud exarserat, tamen, cum odium nostri restingueretis, huic ordini ignem nouum subici non siuistis. hoc animo igitur senatus. quid? uos, equites romani, quid tandem estis acturi? glaucia solebat, homo impurus, sed tamen acutus, populum monere ut, cum lex aliqua recitaretur, primum uersum attenderet. si esset ' dictator, consul praetor, magister equitum,' ne laboraret; sciret nihil ad se pertinere; sin esset ' quicumque post hanc legem ,'  uideret ne qua noua quaestione adligaretur. nunc uos, equites romani, uidete. scitis me ortum e uobis omnia semper sensisse pro uobis. nihil horum sine magna cura et summa caritate uestri ordinis loquor. alius alios homines et ordines, ego uos semper complexus sum. moneo et praedico, integra re causaque denuntio, omnis homines deosque testor: dum potestis, dum licet, prouidete ne duriorem uobis condicionem statuatis ordinique uestro quam ferre possitis. serpet hoc malum, mihi credite, longius quam putatis. potentissimo et nobilissimo tribuno pl., m. druso, nouam in equestrem ordinem quaestionem ferenti: ' si quis ob rem iudicandam pecuniam cepisset ' aperte equites romani restiterunt. quid? hoc licere uolebant? minime; neque solum hoc genus pecuniae capiendae turpe sed etiam nefarium esse arbitrabantur. ac tamen ita disputabant, eos teneri legibus <eis> oportere qui suo iudicio essent illam condicionem uitae secuti. delectat amplissimus ciuitatis gradus, sella curulis, fasces, imperia, prouinciae, sacerdotia, triumphi, denique imago ipsa ad posteritatis memoriam prodita; esto simul etiam sollicitudo aliqua et legum et iudiciorum maior quidam metus. 'nos ista numquam contempsimus'—ita enim disputabant—'sed hanc uitam quietam atque otiosam secuti sumus; quae quoniam honore caret, careat etiam molestia.' 'tam es tu iudex <eques> quam ego senator.' 'ita est, sed tu istud petisti, ego hoc cogor. qua re aut iudici mihi non esse liceat, aut lege senatoria non teneri.' hoc uos, equites romani, ius a patribus acceptum amittetis? moneo ne faciatis. rapientur homines in haec iudicia ex  omni non modo inuidia sed sermone maliuolorum, nisi cauetis. si iam uobis nuntiaretur in senatu sententias dici ut his legibus teneremini, concurrendum ad curiam putaretis; si lex ferretur, conuolaretis ad rostra. uos senatus liberos hac lege esse uoluit, populus numquam adligauit, soluti huc conuenistis; ne constricti discedatis cauete. nam, si postumo fraudi fuerit, qui nec tribunus nec praefectus nec ex italia comes nec familiaris gabini fuit, quonam se modo defendent posthac qui uestri ordinis cum magistratibus nostris fuerint his causis implicati? 