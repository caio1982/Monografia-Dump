ui kal .  quint .   50(?)  in castris ad pyramum cicero appio pulchro, ut spero, censori s. d. cum essem in castris ad fluuium pyramum, redditae mihi sunt uno tempore a te epistulae duae, quas ad me q. seruilius tarso miserat. earum in altera dies erat adscripta non. apr., in altera, quae mihi recentior uidebatur, dies non erat. respondebo igitur superiori prius, in qua scribis ad me de absolutione maiestatis. de qua etsi permulto a<n>te certior factus eram litteris, nuntiis, fama denique ipsa (nihil enim fuit clarius, non quo quisquam aliter putasset, sed nihil de  insignibus ad laudem uiris obscure nuntiari solet), tamen eadem illa laetiora fecerunt mihi tuae litterae, non solum quia planius loquebantur et uberius quam uulgi sermo sed etiam quia magis uidebar tibi gratulari cum de te ex te ipso audiebam. complexus igitur sum cogitatione te absentem, epistulam uero osculatus etiam ipse mihi gratulatus sum. quae enim <a> cuncto populo, a senatu, a iudicibus ingenio, industriae, uirtuti tribuuntur, quia mihi ipse adsentor fortasse cum ea esse in me fingo, mihi quoque ipsi tribui puto.  nec tam gloriosum exitum tui iudici exstitisse sed tam prauam inimicorum tuorum mentem fuisse mirabar. 'de ambitu uero quid interest' inquies 'an de maiestate?' ad rem, nihil; alterum enim non attigisti, alteram auxisti. uerum tamen est maiestas, etsi sulla uoluit ne in quemuis impune declamari liceret, <ambigua>; ambitus uero ita apertam uim habet ut aut accusetur improbe aut defendatur. quid enim? facta necne facta largitio ignorari potest? tuorum autem honorum cursus cui suspectus umquam fuit? me miserum, qui non adfuerim! quos ego risus excitassem!  sed de maiestatis iudicio duo mihi illa ex tuis litteris iucundissima fuerunt: unum, quod te ab ipsa re publica defensum scribis, quae quidem etiam in summa bonorum et fortium ciuium copia tueri talis uiros deberet, nunc uero eo magis quod tanta penuria est in omni uel honoris uel aetatis gradu ut iam orba ciuitas talis tutores complecti debeat; alterum, quod pompei et bruti fidem beneuolentiamque mirifice laudas. laetor uirtute et officio cum tuorum necessariorum, meorum amicissimorum, tum alterius omnium saeculorum et gentium principis, alterius iam pridem iuuentutis, celeriter, ut spero, ciuitatis. de mercen nariis testibus a suis ciuitatibus notandis, nisi iam factum aliquid est per flaccum, fiet a me cum per asiam decedam.  nunc ad alteram epistulam uenio. quod ad me quasi formam communium temporum et totius rei publicae misisti expressam, prudentia litterarum tuarum ualde mihi est grata; uideo enim et pericula leuiora quam timebam et maiora praesidia, si quidem, ut scribis, omnes uires ciuitatis se ad pompei ductum applicauerunt, tuumque simul promptum animum et alacrem perspexi ad defendendam rem publicam mirificamque cepi uoluptatem ex hac tua diligentia, quod in summis tuis occupationibus mihi tamen rei publicae statum per te notum esse uoluisti. nam auguralis libros ad commune utriusque nostrum otium serua. ego enim a te cum tua promissa per litteras flagitabam, ad urbem te otiosissimum esse arbitrabar. nunc tamen, ut ipse polliceris, pro auguralibus libris orationes tuas confectas omnis exspectabo.  d. tullius, cui mandata ad me dedisti, non conuenerat me, nec erat iam quisquam mecum tuorum praeter omnis meos, qui sunt omnes tui. stomachosiores meas litteras quas dicas esse non intellego. bis ad te scripsi me purgans diligenter, te leuiter accusans in eo quod de me cito credidisses. quod genus querelae mihi quidem uidebatur esse amici; sin tibi displicet, non utar eo posthac. sed si, ut scribis, eae litterae non fuerunt disertae, scito meas non fuisse. ut enim aristarchus homeri uersum negat quem non probat, sic tu (libet enim mihi iocari), quod disertum non erit, ne putaris meum.  uale, et in censura, si iam es censor, ut spero, de proauo multum cogitato tuo. 