c .  xiu kal .  apr .   55  in cumano cicero attico sal. de lentulo scilicet sic fero ut debeo. uirum bonum et magnum hominem et in summa magnitudine animi multa humanitate temperatum perdidimus, nosque malo solacio sed non nullo tamen consolamur quod ipsius uicem minime dolemus, non ut saufeius et uestri, sed mehercule quia sic amabat patriam ut mihi aliquo deorum beneficio uideatur ex eius incendio ereptus.  nam quid foedius nostra uita, praecipue mea? nam tu quidem, etsi es natura πολιτικός, tamen nullam habes propriam seruitutem, communi †fueris non ne†. ego uero, qui, si loquor de re publica quod oportet, insanus, si quod opus est seruus existimor, si taceo, oppressus et captus, quo dolore esse debeo? quo sum scilicet, hoc etiam acriore quod <ne> dolere quidem possum ut non in te ingratus uidear. quid si cessare libeat et in oti portum confugere? nequiquam, immo etiam in bellum et in castra. ergo erimus ὀπαδοὶ qui ταγοὶ esse noluimus? sic faciendum est; tibi enim ipsi, cui utinam semper paruissem, sic uideo placere. reliquum est 'Σπάρταν ἔλαχες, ταύταν κόσμει'. non mehercule possum et philoxeno ignosco qui reduci in carcerem maluit. uerum tamen id ipsum mecum in his locis commentor ut ista [im]probem, idque tu cum una erimus confirmabis. a te litteras crebro ad me scribi uideo, sed omnis uno tempore accepi. quae res etiam auxit dolorem meum. casu enim trinas ante legeram quibus meliuscule lentulo esse scriptum erat. ecce quartae fulmen! sed ille, ut scripsi, non miser, nos uero ferrei.  quod me admones ut scribam illa hortensiana, in alia incidi, non immemor istius mandati tui, sed mehercule incipiendo refugi ne qui uideor stulte illius amici [non] intemperiem tulisse rursus stulte iniuriam illius faciam illustrem si quid scripsero, et  simul ne βαθύτης mea, quae in agendo apparuit, in scribendo sit occultior et aliquid satisfactio leuitatis habere uideatur. sed uiderimus. tu modo quam saepissime ad me aliquid.  epistulam lucceio quam misi, qua meas res ut scribat rogo, fac ut ab eo sumas (ualde bella est) eumque ut adproperet adhorteris, et quod mihi se ita facturum rescripsit agas gratias, domum nostram quoad poteris inuisas, uestorio aliquid significes. ualde enim est in me liberalis.