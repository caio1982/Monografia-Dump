parte priore apr .   50 cicero appio pulchro s. cum est ad nos adlatum de temeritate eorum qui tibi negotium facesserent, etsi grauiter primo nuntio commotus sum, quod nihil tam praeter opinionem meam accidere potuit, tamen, ut me collegi, cetera mi facillima uidebantur, quod et in te ipso maximam spem et in tuis magnam habebam, multaque mihi ueniebant in mentem quam ob rem istum laborem tibi etiam honori putarem fore. illud plane moleste tuli, quod certissimum et iustissimum triumphum hoc inuidorum consilio esse tibi ereptum uidebam. quod tu si tanti facies quanti ego semper iudicaui faciendum esse, facies sapienter et ages uictor ex inimicorum dolore triumphum iustissimum. ego enim plane uideo fore neruis,  opibus, sapientia tua, uehementer ut inimicos tuos paeniteat intemperantiae suae. de me tibi si<c> contestans omnis deos promitto atque confirmo, me pro tua dignitate (malo enim dicere quam pro salute) in hac prouincia cui tu praefuisti rogando deprecatoris, laborando propinqui, auctoritate cari hominis, ut spero, apud ciuitates, grauitate imperatoris suscepturum officia atque partis. omnia uolo a me et postules et <ex>spectes. uincam meis officiis cogitationes tuas.  q. seruilius perbreuis mihi a te litteras reddidit, quae mihi tamen nimis longae uisae sunt; iniuriam enim mihi fieri putabam cum rogabar. nollem accidisset tempus in quo perspicere posses quanti te, quanti pompeium, quem unum ex omnibus facio, ut debeo, plurimi, quanti brutum facerem; quamquam in consuetudine cottidiana perspexisses, sicuti perspicies. sed quoniam accidit, si quid a me praetermissum erit, commissum facinus et admissum dedecus confitebor.  pomptinus, qui a te tractatus est praestanti ac singulari fide, cuius tui benefici sum ego testis, praestat tibi memoriam beneuolentiamque quam debet. qui cum maximis suis rebus coactus a me inuitissimo decessisset, tamen, ut uidit interesse tua, conscendens iam nauem epheso laodiceam reuertit. talia te cum studia uideam habiturum esse innumerabilia, plane dubitare non possum quin tibi amplitudo ista sollicitudo futura sit. si uero efficis ut censores creentur et si ita gesseris censuram ut et debes et potes, non tibi solum sed tuis omnibus uideo in perpetuum summo te praesidio futurum. illud pugna et enitere, ne quid nobis temporis prorogetur, ut, cum hic tibi satis fecerimus, istic quoque nostram in te beneuolentiam nauare possimus.  quae de hominum atque ordinum omnium erga te studiis scribis ad me minime mihi miranda et maxime iucunda  acciderunt, eademque ad me perscripta sunt a familiaribus meis. itaque capio magnam uoluptatem, cum tibi, cuius mihi amicitia non solum [etiam] ampla sed etiam iucunda est, ea tribui quae debeantur, tum uero remanere etiam nunc in ciuitate nostra studia prope omnium consensu erga fortis et industrios uiros, quae mihi ipsi una semper tributa merces est laborum et uigiliarum mearum.  illud uero mihi permirum accidit, tantam temeritatem fuisse in eo adulescente, cuius ego salutem duobus capitis iudiciis summa contentione defendi, ut tuis inimicitiis suscipiendis obliuisceretur [pro] omnium fortunarum ac rationum suarum, praesertim cum tu omnibus uel ornamentis uel praesidiis redundares, <ipsi,> ut leuissime dicam, multa deessent. cuius sermo stultus et puerilis erat iam ante ad me a m. caelio, familiari nostro, perscriptus; de quo item sermone multa scripta sunt abs te. ego autem citius cum eo qui tuas inimicitias suscepisset ueterem coniunctionem diremissem quam nouam conciliassem; neque enim de meo erga te studio dubitare debes neque id est obscurum cuiquam in prouincia nec romae fuit.  sed tamen significatur in tuis litteris suspicio quaedam et dubitatio tua, de qua alienum tempus est mihi tecum expostulandi, purgandi autem mei necessarium. ubi enim ego cuiquam legationi fui impedimento quo minus romam ad laudem tuam mitteretur? aut in quo potui, si te palam odissem, minus quod tibi obesset facere, si clam, magis aperte inimicus esse? quod si essem ea perfidia qua sunt ii qui in nos haec conferunt, tamen ea stultitia certe non fuissem ut aut in obscuro odio apertas inimicitias aut in quo tibi nihil nocerem summam ostenderem uoluntatem nocendi. ad  me adire quosdam memini, nimirum ex epicteto, qui dicerent nimis magnos sumptus legatis decerni. quibus ego non tam imperaui quam censui sumptus legatis quam maxime ad legem corneliam decernendos; atque in eo ipso me non perseuerasse testes sunt rationes ciuitatum, in quibus quantum quaeque uoluit legatis tuis datum induxit.  te autem quibus mendaciis homines leuissimi onerarunt! non modo sublatos sumptus sed etiam a procuratoribus eorum qui iam profecti essent repetitos et ablatos eamque causam multis omnino non eundi fuisse. quererer tecum atque expostularem ni, ut supra scripsi, purgare me tibi hoc tuo tempore quam accusare te mallem idque putarem esse rectius. itaque nihil de te, quod credideris, de me, quam ob rem non debueris credere, pauca dicam. nam si me uirum bonum, si dignum iis studiis eaque doctrina cui me a pueritia dedi, si satis magni animi, non minimi consili, in maximis rebus perspectum habes, nihil in me non modo perfidiosum et insidiosum et fallax in amicitia sed ne humile quidem aut ieiunum debes agnoscere. sin autem me astutum et occultum libet fingere, quid est quod minus cadere in eius modi naturam possit quam aut florentissimi hominis aspernari beneuolentiam aut eius existimationem oppugnare in prouincia cuius laudem domi defenderis aut in ea re animum ostendere inimicum in qua nihil obsis aut id eligere ad perfidiam quod ad indicandum odium apertissimum sit, ad nocendum leuissimum? quid erat autem cur ego in te tam implacabilis essem, cum te ex fratre meo ne tunc quidem cum tibi prope necesse esset eas agere partis inimicum mihi fuisse cognossem? cum uero reditum nostrum in gratiam uterque expetisset, quid in consulatu tuo frustra mecum egisti quod me aut facere aut sentire uoluisses? quid mihi mandasti, cum te puteolos prosequerer, in quo non exspectationem tuam diligentia mea uicerim?   quod si id est maxime astuti, omnia ad suam utilitatem referre, quid mihi tandem erat utilius, quid commodis meis aptius, quam hominis nobilissimi atque honoratissimi coniunctio, cuius opes, ingenium, liberi, adfines, propinqui mihi magno uel ornamento uel praesidio esse possent? quae tamen ego omnia in expetenda amicitia tua non astutia quadam sed aliqua potius sapientia secutus sum. quid? illa uincula, quibus quidem libentissime astringor, quanta sunt, studiorum similitudo, suauitas consuetudinis, delectatio uitae atque uictus, sermonis societas, litterae interiores! atque haec domestica; quid illa tandem popularia, reditus illustris in gratiam, in quo ne per imprudentiam quidem errari potest sine suspicione perfidiae, amplissimi sacerdoti collegium, in quo non modo amicitiam uiolari apud maiores nostros fas non erat sed ne cooptari quidem sacerdotem licebat qui cuiquam ex collegio esset inimicus?  quae ut omittam tam multa atque tanta, quis umquam tanti quemquam fecit aut facere potuit aut debuit quanti ego cn. pompeium, socerum tuae filiae? etenim, si merita ualent, patriam, liberos, salutem, dignitatem, memet ipsum mihi per illum restitutum puto; si consuetudinis iucunditas, quae fuit umquam amicitia consularium in nostra ciuitate coniunctior? si illa amoris atque offici signa, quid mihi ille non commisit, quid non mecum communicauit, quid de se in senatu, cum ipse abesset, per quemquam agi maluit, quibus ille me rebus non ornat[issim]um uoluit amplissime? qua denique ille facilitate, qua humanitate tulit contentionem meam pro milone aduersantem interdum actionibus suis! quo studio prouidit ne quae me illius temporis inuidia attingeret, cum me consilio, cum auctoritate, cum armis denique texit suis! quibus quidem temporibus haec in eo  grauitas, haec animi altitudo fuit non modo ut phrygi alicui aut lycaoni, quod tu in legatis fecisti, sed ne summorum quidem hominum maleuolis de me sermonibus crederet. huius igitur filius cum sit gener tuus cumque praeter hanc coniunctionem adfinitatis quam sis cn. pompeio carus quamque iucundus intellegam, quo tandem animo in te esse debeo? cum praesertim eas ad me is litteras miserit quibus, etiam si tibi, cui sum amicissimus, hostis essem, placarer tamen totumque me ad eius uiri ita de me meriti uoluntatem nutumque conuerterem.  sed haec hactenus; pluribus enim etiam fortasse uerbis quam necesse fuit scripta sunt. nunc ea quae a me profecta quaeque instituta sunt cognosce. * * *  atque haec agimus et agemus magis pro dignitate quam pro periculo tuo. te enim, ut spero, propediem censorem audiemus, cuius magistratus officia, quae sunt maximi animi summique consili, tibi diligentius et accuratius quam haec quae nos de te agimus cogitanda esse censeo.