paulo ante quaerebam, id quod uehementer ad rem pertinebat, qua de causa flauius, cum de tota lite faceret pactionem, neque satis acciperet a roscio neque iudicio absolueretur a fannio; nunc uero, id quod mirum et incredibile est, requiro: quam ob rem, cum de tota re decidisset cum roscio, hs  ccci ↄↄↄ separatim fannio dissoluit? hoc loco, saturi, quid pares respondere scire cupio; utrum omnino fannium <a> flauio hs  ccci ↄↄↄ non abstulisse an alio  nomine et alia de causa abstulisse. si alia de causa, quae ratio tibi cum eo intercesserat? nulla. addictus erat tibi? non. frustra tempus contero. 'omnino,' inquit, 'hs  ccci ↄↄↄ a flauio non abstulit neque panurgi nomine neque cuiusquam.' si planum facio post hanc recentem stipulationem rosci hs  ccci ↄↄↄ a flauio te abstulisse, numquid causae est quin ab iudicio abeas turpissime uictus? quo teste igitur hoc planum faciam? uenerat, ut opinor, haec res in iudicium. certe. quis erat petitor? fannius. quis reus? flauius. quis iudex? cluuius. ex his unus mihi testis est producendus qui pecuniam datam dicat. quis est ex his grauissimus? sine controuersia qui omnium iudicio comprobatus est iudex. quem igitur ex his tribus a me testem exspectabis? petitorem? fannius est; contra se numquam testimonium dicet. reum? flauius est. is iam pridem est mortuus; si uiueret, uerba eius audiretis. iudicem? cluuius est. quid is dicit? hs ccci ↄↄↄ panurgi nomine flauium fannio dissoluisse. quem tu si ex censu spectas, eques romanus est, si ex uita, homo clarissimus est, si ex fide, iudicem sumpsisti, si ex ueritate, id quod scire potuit et debuit dixit. nega, nega nunc equiti romano, homini honesto, iudici tuo credi oportere! circumspicit, aestuat, negat nos cluui testimonium recitaturos. recitabimus. erras; inani et tenui spe te consolaris. recita testimonium t. manili et c. lusci ocreae, duorum senatorum, hominum ornatissimorum qui ex cluuio audierunt. < testimonium t. manili et c. lusci ocreae. > utrum dicis luscio et manilio, an etiam cluuio non esse credendum? planius atque aper tius dicam. utrum luscius et manilius nihil de hs ccci ↄↄↄ ex cluuio audierunt, an cluuius falsum luscio et manilio dixit? hoc ego loco soluto et quieto sum animo et quorsom recidat responsum tuum non magno opere laboro; firmissimis enim et sanctissimis testimoniis uirorum optimorum causa rosci communita est. si iam tibi deliberatum est quibus abroges fidem iuris iurandi, responde. manilio et luscio negas esse credendum? dic, aude; est tuae contumaciae, adrogantiae uitaeque uniuersae uox. quid exspectas quam mox ego luscium et manilium dicam ordine esse senatores, aetate grandis natu, natura sanctos et religiosos, copiis rei familiaris locupletis et pecuniosos? non faciam; nihil mihi detraham, cum illis exactae aetatis seuerissime fructum quem meruerunt retribuam. magis mea adulescentia indiget illorum bona existimatione quam illorum seuerissima senectus desiderat meam laudem. tibi uero, piso, diu deliberandum et concoquendum est utrum potius chaereae iniurato in sua lite, an manilio et luscio iuratis in alieno iudicio credas. reliquum est ut cluuium falsum dixisse luscio et manilio contendat. quod si facit, qua impudentia est, eumne testem improbabit quem iudicem probarit? ei negabit credi oportere cui ipse crediderit? eius testis ad iudicem fidem infirmabit cuius propter fidem et religionem iudicis testis compararit? quem ego si ferrem iudicem, refugere non deberet, cum testem producam, reprehendere audebit? 