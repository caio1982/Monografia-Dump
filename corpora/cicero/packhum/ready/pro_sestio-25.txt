cum omni mora, ludificatione, calumnia senatus auctoritas impediretur, uenit tandem concilio de me agendi dies, uiii  kal. febr. princeps rogationis, uir mihi amicissimus, q. fabricius, templum aliquanto ante lucem occupauit. quietus eo die sestius, is qui est de ui reus; actor hic defensorque causae meae nihil progreditur, consilia exspectat inimicorum meorum. quid? illi quorum consilio p. sestius  in iudicium uocatur, quo se pacto gerunt? cum forum, comitium, curiam multa de nocte armatis hominibus ac seruis plerisque occupauissent, impetum faciunt in fabricium, manus adferunt, occidunt non nullos, uulnerant multos. uenientem in forum uirum optimum et constantissimum, m. cispium, tribunum plebis, ui depellunt, caedem in foro maximam faciunt, uniuersique destrictis gladiis et cruentis in omnibus fori partibus fratrem meum, uirum optimum, fortissimum meique amantissimum, oculis quaerebant, uoce poscebant. quorum ille telis libenter in tanto luctu ac desiderio mei non repugnandi, sed moriendi causa corpus obtulisset suum, nisi suam uitam ad spem mei reditus reseruasset. subiit tamen uim illam nefariam consceleratorum latronum et, cum ad fratris salutem a populo romano deprecandam uenisset, pulsus e rostris in comitio iacuit, seque seruorum et libertorum corporibus obtexit, uitamque tum suam noctis et fugae praesidio non iuris iudiciorumque defendit. meministis tum, iudices, corporibus ciuium tiberim compleri, cloacas refarciri, e foro spongiis effingi sanguinem, ut omnes tantam illam copiam et tam magnificum apparatum non priuatum aut plebeium, sed patricium et praetorium esse arbitrarentur.  nihil neque ante hoc tempus neque hoc ipso turbulentissimo die criminamini sestium. 'atqui uis in foro uersata est.' certe; quando enim maior? lapidationes persaepe uidimus, non ita saepe, sed nimium tamen saepe gladios: caedem uero tantam, tantos aceruos corporum exstructos, nisi forte illo cinnano atque octauiano die, quis umquam in foro uidit? qua ex concitatione animorum? nam ex pertinacia aut constantia intercessoris oritur saepe seditio,  culpa atque improbitate latoris commodo aliquo <proposito> imperitis aut largitione, oritur ex concertatione magistratuum, oritur sensim ex clamore primum, deinde aliqua discessione contionis, uix sero et raro ad manus peruenitur: nullo uero uerbo facto, nulla contione aduocata, nulla <lata> lege concitatam nocturnam seditionem quis audiuit? an ueri simile est ut ciuis romanus aut homo liber quisquam cum gladio in forum descenderit ante lucem, ne de me ferri pateretur, praeter eos qui ab illo pestifero ac perdito ciui iam pridem rei publicae sanguine saginantur? hic iam de ipso accusatore quaero, qui p. sestium queritur cum multitudine in tribunatu et cum praesidio magno fuisse, num illo die fuerit? certe non fuit. uicta igitur est causa rei publicae, et uicta non auspiciis, non intercessione, non suffragiis, sed ui, manu, ferro. nam si obnuntiasset fabricio is praetor qui se seruasse de caelo dixerat, accepisset res publica plagam, sed eam quam acceptam gemere posset; si intercessisset conlega fabricio, laesisset rem publicam, sed <tribunicio> iure laesisset. gladiatores tu nouicios, pro exspectata aedilitate suppositos, cum sicariis e carcere emissis ante lucem inmittas? magistratus templo deicias, caedem maximam facias, forum purges? et cum omnia ui et armis egeris, accuses eum qui se praesidio munierit, non ut te oppugnaret, sed ut uitam suam posset defendere?  