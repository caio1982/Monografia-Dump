et quoniam fortunarum contentionem facere coepimus, de reditu gabini omittamus, quem, etsi sibi ipse praecidit, ego tamen os ut uideam hominis exspecto; tuum, si placet, reditum cum meo conferamus. ac meus quidem is fuit ut a brundisio usque romam agmen perpetuum totius italiae uiderit. neque enim regio ulla fuit nec municipium neque praefectura aut colonia ex qua non ad me publice uenerint gratulatum. quid dicam aduentus meos, quid effusiones hominum ex oppidis, quid concursus ex agris patrum familias cum coniugibus ac liberis, quid eos dies qui quasi deorum immortalium festi atque sollemnes apud omnis sunt aduentu meo redituque celebrati? unus ille dies mihi quidem immortalitatis instar fuit quo in patriam redii, cum senatum egressum uidi populumque romanum uniuersum, cum mihi ipsa roma prope conuolsa sedibus suis ad complectendum conseruatorem suum progredi uisa est. quae me ita accepit ut non modo omnium generum, aetatum, ordinum omnes uiri ac mulieres omnis fortunae ac loci, sed etiam moenia ipsa uiderentur et tecta urbis ac templa laetari. me consequentibus diebus in ea ipsa domo qua tu me expuleras, quam expilaras, quam incenderas, pontifices, consules, patres conscripti conlocauerunt mihique, quod ante me nemini, pecunia publica aedificandam domum censuerunt.  habes reditum meum. confer nunc uicissim tuum, quando quidem amisso exercitu nihil incolume domum praeter os illud tuum pristinum rettulisti. qui primum  qua ueneris cum laureatis tuis lictoribus quis scit? quos tu maeandros, dum omnis solitudines persequeris, quae deuerticula flexionesque quaesisti? quod te municipium uidit, quis amicus inuitauit, quis hospes aspexit? nonne tibi nox erat pro die, solitudo pro frequentia, caupona pro oppido, non ut redire ex macedonia nobilis imperator sed ut mortuus infamis referri uideretur? romam uero ipsam, o familiae non dicam calpurniae sed caluentiae, neque huius urbis sed placentini municipi, neque paterni generis sed bracatae cognationis dedecus! quem ad modum ingressus es? quis tibi non dicam horum aut ciuium ceterorum sed tuorum legatorum obuiam uenit? mecum enim l. flaccus, uir tua legatione indignissimus atque eis consiliis quibus mecum in consulatu meo coniunctus fuit ad conseruandam rem publicam dignior, mecum fuit tum cum te quidam non longe a porta cum lictoribus errantem uisum esse narraret; scio item uirum fortem in primis, belli ac rei militaris peritum, familiarem meum, q. marcium, quorum tu legatorum opera in proelio imperator appellatus eras cum longe afuisses, aduentu isto tuo domi fuisse otiosum. sed quid ego enumero qui tibi obuiam non uenerint? quin dico uenisse paene neminem ne de officiosissima quidem natione candidatorum, cum uolgo essent et illo ipso et multis ante diebus admoniti et rogati? togulae lictoribus ad portam praesto fuerunt; quibus illi acceptis sagula reiecerunt, cateruam imperatori suo nouam praebuerunt. sic iste a tanto exercitu tantae prouinciae triennio post macedonicus imperator in urbem se intulit ut  nullius negotiatoris obscurissimi reditus umquam fuerit desertior. in quo me tamen, qui esset paratus ad se defendendum, reprehendit. cum ego eum caelimontana introisse dixissem, sponsione me ni esquilina introisset homo promptus lacessiuit; quasi uero id aut ego scire debuerim aut uestrum quisquam audierit aut ad rem pertineat qua tu porta introieris, modo ne triumphali, quae porta macedonicis semper <pro> consulibus ante te patuit; tu inuentus es qui consulari imperio praeditus ex macedonia non triumphares. 