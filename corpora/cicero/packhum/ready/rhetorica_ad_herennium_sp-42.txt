item considerandum est, ne aliud accusatoris criminatio contineat, aliud defensoris purgatio purget, quod saepe consulto multi ab reo faciunt angustiis causae coacti; ut si quis, cum accusetur ambitu magistratum petisse, ab imperatoribus saepe numero apud exercitum * * * donatum esse. hoc si diligenter in oratione aduersariorum obseruauerimus, saepe deprehendemus eos de ea re quod dicant non habere.  item uitiosum est artem aut scientiam aut studium quodpiam uituperare propter eorum uitia, qui in eo studio sunt: ueluti qui r<h>etoricam uituperant propter alicuius oratoris uituperandam uitam.  item uitiosum est ex eo, quia perperam factum constet esse, putari ostendi a certo homine factum esse, hoc modo: 'mortuum deformatum, tumore praeditum, corpore decoloratum constat fuisse: ergo ueneno necatus est.'  deinde, si sit usque in eo occupatus, ut multi faciunt, uenenum datum, uitio non mediocri conflictetur. non enim factumne sit quaeritur, sed a quo factum sit.  item uitiosum est in conparandis rebus alteram rem efferre, de re altera mentionem non facere aut neglegentius disputare: ut si cum conparetur, utrum satius  sit populum frumentum accipere an non accipere, quae commoda sint in altera re uera, curet, enumeret; quae in altera incommoda sint et qua<e> uelit depressa, praetereat aut ea, quae minima sint, dicat.  item uitiosum est in rebus conparandis necesse putari alteram rem uituperari, cum alteram laudes: quod genus, si quaeratur, utris maior honor habendus sit, albensibus an uestinis pennensibus, quod rei p. pop. r. profuerint, et is, qui dicat, alteros laedat. non enim necesse est, si alteros praeponas, alteros uituperare: fieri enim potest, ut, quo<m> alteros magis laudaris, aliquam alteris partem laudis adtribuas, ne cupide depugnasse contra ueritatem puteris. 