tu mihi etiam m. atilium regulum commemoras, qui redire ipse carthaginem sua uoluntate ad supplicium quam sine iis captiuis a quibus ad senatum missus erat romae manere maluerit, et mihi negas optandum reditum fuisse per familias comparatas et homines armatos? uim scilicet ego desideraui, qui, dum uis fuit, nihil egi, et quem, si uis non fuisset, nulla res labefactare potuisset. hunc ego reditum repudiarem, qui ita florens fuit ut uerear ne quis me studio gloriae putet idcirco exisse ut ita redirem? quem enim umquam senatus ciuem nisi me nationibus exteris commendauit? cuius umquam propter salutem nisi meam senatus publice sociis populi romani gratias egit? de me uno patres conscripti decreuerunt ut, qui prouincias cum imperio obtinerent, qui quaestores legatique essent, salutem et uitam custodirent: in una mea causa post romam conditam factum est ut litteris consularibus ex senatus consulto cuncta ex italia omnes qui rem publicam saluam uellent conuocarentur. quod numquam senatus in uniuersae rei publicae periculo decreuit, id in unius mea salute conseruanda decernendum putauit. quem curia magis requisiuit, quem forum luxit? quem aeque ipsa tribunalia desiderauerunt? omnia discessu meo deserta, horrida, muta, plena luctus et maeroris fuerunt. quis est italiae locus in quo non fixum sit in publicis monumentis studium salutis meae, testimonium dignitatis?  nam quid ego illa de me diuina senatus consulta commemorem? uel quod in templo iouis optimi maximi factum  est, cum uir is qui tripertitas orbis terrarum oras atque regiones tribus triumphis adiunctas huic imperio notauit, de scripto sententia dicta, mihi uni testimonium patriae conseruatae dedit; cuius sententiam ita frequentissimus senatus secutus est ut unus dissentiret hostis, idque ipsum tabulis publicis mandaretur ad memoriam posteri temporis sempiternam: uel quod est postridie decretum in curia populi ipsius romani, et eorum qui ex municipiis conuenerant admonitu, ne quis de caelo seruaret, ne quis moram ullam adferret; si quis aliter fecisset, eum plane euersorem rei publicae fore idque senatum grauissime laturum, et ut statim de eius facto referretur. qua grauitate sua cum frequens senatus non nullorum scelus audaciamque tardasset, tamen illud addidit, ut, si diebus quinque quibus agi de me potuisset non esset actum, redirem in patriam dignitate omni reciperata. 