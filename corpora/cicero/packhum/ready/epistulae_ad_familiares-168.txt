interc .  priore  46(?)  romae cicero paeto s. duabus tuis epistulis respondebo: uni quam quadriduo ante acceperam a zetho, alteri quam attulerat phileros tabellarius.  ex prioribus tuis litteris intellexi pergratam tibi esse curam meam ualetudinis tuae, quam tibi perspectam esse gaudeo; sed mihi crede, non perinde ut est reapse ex litteris perspicere potuisti. nam cum a satis multis (non enim possum aliter dicere) et coli me uideam et diligi, nemo est illorum omnium mihi te iucundior. nam quod me amas, quod id et iam pridem et constanter facis, est id quidem magnum atque haud scio an maximum, sed tibi commune cum multis; quod tu ipse tam amandus es tamque dulcis tamque in omni genere iucundus, id est proprie tuum. accedunt non attici sed salsiores quam illi atticorum romani ueteres atque urbani sales. ego autem (existimes licet quidlibet) mirifice capior facetiis, maxime nostratibus, praesertim cum  eas uideam primum oblitas †latio†, tum cum in urbem nostram est infusa peregrinitas, nunc uero etiam bracatis et transalpinis nationibus * * * ut nullum ueteris leporis uestigium appareat. itaque te cum uideo, omnis mihi granios, omnis lucilios, uere ut dicam, crassos quoque et laelios uidere uideor. moriar si praeter te quemquam reliquum habeo in quo possim imaginem antiquae et uernaculae festiuitatis agnoscere. ad hos lepores cum amor erga me tantus accedat, miraris me tanta perturbatione ualetudinis tuae tam grauiter exanimatum fuisse?  quod autem altera epistula purgas te non dissuasorem mihi emptionis neapolitanae fuisse sed auctorem commorationis urbanae, neque ego aliter accepi <et> intellexi tamen idem quod his intellego litteris, non existimasse te mihi licere, id quod ego arbitrabar, res has non omnino quidem sed magnam partem relinquere. catulum mihi narras et illa tempora. quid simile? ne mi quidem ipsi tunc placebat diutius abesse ab rei publicae custodia; sedebamus enim in puppi et clauum tenebamus. nunc autem uix est in sentina locus. an minus multa senatus consulta futura putas si ego sim neapoli? romae cum sum et urgeo forum senatus consulta scribuntur apud amatorem tuum, familiarem meum; et quidem, cum in mentem uenit, ponor ad scribendum et ante audio senatus consultum in armeniam et syriam esse perlatum, quod in meam sententiam factum esse dicatur, quam omnino mentionem ullam de ea re esse factam. atque hoc nolim me iocari putes. nam mihi scito iam a regibus ultimis adlatas esse litteras quibus mihi gratias agant quod se mea sententia reges appellauerim, quos ego non modo reges appellatos sed omnino natos nesciebam.   quid ergo est? tamen, quam diu hic erit noster hic praefectus moribus, parebo auctoritati tuae. cum uero aberit, ad fungos me tuos conferam. domum si habebo, in denos dies singulos sumptuariae legis dies conferam; sin autem minus inuenero quod placeat, decreui habitare apud te; scio enim me nihil tibi gratius facere posse. domum sullanam desperabam iam, ut tibi proxime scripsi, sed tamen non abieci. tu uelim, ut scribis, cum fabris eam perspicias. si enim nihil est in parietibus aut in tecto uiti, cetera mihi probabuntur.