inter nou .   46  et quint .   45(?) cicero cluuio s. cum in galliam proficiscens pro nostra necessitudine tuaque summa in me obseruantia ad me domum uenisses, locutus sum tecum de agro uectigali municipi atellani qui esset in gallia, quantoque opere eius municipi causa laborarem tibi ostendi. post tuam autem profectionem cum et maxima res municipi honestissimi mihique coniunctissimi et summum meum officium ageretur, pro tuo animo in me singulari existimaui me oportere ad te accuratius scribere, etsi non sum nescius et quae temporum ratio et quae tua potestas sit tibique negotium datum esse a c. caesare, non iudicium, praeclare intellego. qua re a te tantum peto quantum et te facere posse et libenter mea causa facturum esse arbitror.  et primum uelim existimes, quod res est, municipi fortunas omnis in isto uectigali consistere, his autem temporibus hoc municipium maximis oneribus pressum summis adfectum esse difficultatibus. hoc etsi commune uidetur esse cum multis, tamen mihi crede singularis huic municipio calamitates accidisse; quas idcirco non commemoro ne de miseriis meorum necessariorum conquerens homines quos nolo uidear offendere. itaque, nisi magnam spem haberem c. caesari nos causam municipi probaturos, non erat causa cur a te hoc tempore aliquid contenderem; sed quia confido mihique persuasi illum et dignitatis municipi et aequitatis et  etiam uoluntatis erga se habiturum esse rationem, ideo a te non dubitaui contendere ut hanc causam illi integram conseruares.  quod etsi nihilo minus a te peterem si nihil audiuissem te tale fecisse, tamen maiorem spem impetrandi nactus sum postea quam mihi dictum est hoc idem a te regiensis impetrauisse; qui etsi te aliqua necessitudine attingunt, tamen tuus amor in me sperare me cogit te, quod tuis necessariis tribueris, idem esse tributurum meis, praesertim cum ego pro his unis petam, habeam autem qui simili causa laborent compluris necessarios. hoc me non sine causa facere neque aliqua leui ambitione commotum a te contendere etsi te existimare arbitror, tamen mihi [arbitranti] adfirmanti credas uelim me huic municipio debere plurimum; nullum umquam fuisse tempus neque honorum nec laborum meorum in quo non huius municipi studium in me exstiterit singulare.  quapropter a te etiam atque etiam pro nostra summa coniunctione proque tua in me perpetua et maxima beneuolentia maiorem in modum peto atque contendo ut, cum fortunas agi eius municipi intellegas quod sit mihi necessitudine, officiis, beneuolentia coniunctissimum, id mihi des; quod erit huius modi ut, si a caesare quod speramus impetrarimus, tuo beneficio nos id consecutos esse iudicemus, sin minus, pro eo tamen id habeamus, quoniam a te data sit opera ut impetraremus. hoc cum mihi gratissimum feceris tum uiros optimos, homines honestissimos eosdemque gratissimos et tua necessitudine dignissimos summo beneficio in perpetuum tibi tuisque deuinxeris. 