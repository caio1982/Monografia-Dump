c.f. mihi uero placet.  c.p. ac laudandi uituperandique rationes, quae non ad bene dicendum solum sed etiam ad honeste uiuendum ualent, exponam breuiter, atque a principiis exordiar et laudandi et uituperandi.  omnia enim sunt profecto laudanda quae coniuncta cum uirtute sunt, et quae cum uitiis, uituperanda. quam ob rem finis alterius est honestas,  alterius turpitudo. conficitur autem genus hoc dictionis narrandis exponendisque factis sine ullis argumentationibus, ad animi motus leniter tractandos magis quam ad fidem faciendam aut confirmandam accommodate. non enim dubia firmantur sed ea quae certa aut pro certis posita sunt augentur. quam ob rem ex eis quae ante dicta sunt et narrandi et augendi praecepta repetentur. et quoniam in his causis omnis ratio fere ad uoluptatem auditoris et ad delectationem refertur, utendum erit eis in oratione singulorum uerborum insignibus quae habent plurimum suauitatis: id est ut factis uerbis aut uetustis aut translatis frequenter utamur, et in ipsa constructione uerborum ut paria paribus et similia similibus saepe referantur, ut contraria, ut geminata, ut circumscripta numerose, non ad similitudinem uersuum, sed ad explendum aurium sensum, apto quodam quasi uerborum modo. adhibendaque frequentius etiam illa ornamenta rerum sunt, siue quae admirabilia et nec opinata, siue significata monstris, prodigiis, oraculis, siue quae uidebuntur ei de quo agimus accidisse diuina atque fatalia. omnis enim exspectatio eius qui audit et admiratio et improuisi exitus habent aliquam in audiendo uoluptatem. sed quoniam tribus in generibus bona malaue uersantur, externis, corporis, animi, prima sunt externa, quae ducuntur a genere: quo breuiter modiceque laudato aut si erit infame praeter misso, si humile, uel praeterito uel ad augendam eius quem laudes gloriam tracto; deinceps si res patietur de fortunis erit et facultatibus dicendum, postea de corporis bonis, in quibus quidem quae uirtutem maxime significat facillime forma laudatur. deinde est ad facta ueniendum, quorum collocatio triplex est: aut enim temporum seruandus est ordo aut in primis recentissimum quodque dicendum aut multa et uaria facta in propria uirtutum genera sunt dirigenda. 