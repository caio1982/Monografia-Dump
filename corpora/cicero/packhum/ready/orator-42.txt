esse ergo in oratione numerum quendam non est difficile cognoscere. iudicat enim sensus; in quo est inicum quod accidit non agnoscere, si cur id accidat reperire nequeamus. neque enim ipse uersus ratione est cognitus, sed natura atque sensu, quem dimensa ratio docuit quid acciderit. ita notatio naturae et animaduersio peperit artem. sed in uersibus res est apertior, quanquam etiam a modis quibusdam cantu remoto soluta esse uideatur oratio maxumeque id in optumo quoque eorum poetarum qui λυρικοὶ a graecis nominantur, quos cum cantu spoliaueris, nuda paene remanet oratio. quorum similia sunt quaedam etiam apud nostros, uelut illa in thyeste:  'quemnam te esse dicam? qui tarda in senectute' et quae secuntur; quae, nisi cum tibicen accessit, orationis sunt solutae simillima. at comicorum senarii propter similitudinem sermonis sic saepe sunt abiecti, ut nonnunquam uix in iis numerus et uersus intellegi possit. quo est ad inueniundum difficilior in oratione numerus quam in uersibus. omnino duo sunt quae condiant orationem, uerborum numerorumque iucunditas. in uerbis inest quasi materia quaedam, in numero autem expolitio. sed, ut ceteris in rebus, necessitatis inuenta antiquiora sunt quam uoluptatis. itaque et herodotus et eadem superiorque aetas numero caruit nisi quando temere ac fortuito, et scriptores perueteres de numero nihil omnino, de oratione praecepta multa nobis reliquerunt. nam quod et facilius est et magis necessarium, id semper ante cognoscitur. itaque translata aut facta aut iuncta uerba facile sunt cognita, quia sumebantur e consuetudine cotidianoque sermone; numerus autem non domo depromebatur neque habebat aliquam necessitudinem aut cognationem cum oratione. itaque serius aliquanto notatus et cognitus quasi quandam palaestram et extrema liniamenta orationi attulit. quodsi et angusta quaedam  atque concisa et alia est dilatata et diffusa oratio, necesse est id non litterarum accidere natura, sed interuallorum longorum et breuium uarietate; quibus implicata atque permixta oratio quoniam tum stabilis est tum uolubilis, necesse est eius modi naturam numeris contineri. nam circumitus ille, quem saepe iam diximus, incitatior numero ipso fertur et labitur, quoad perueniat ad finem et insistat. 