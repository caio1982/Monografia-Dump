nimium mihi diu uideor in uno genere uersari criminum; sentio, iudices, occurrendum esse satietati aurium animorumque uestrorum. quam ob rem multa praetermittam; ad ea autem quae dicturus sum reficite uos, quaeso, iudices, per deos immortalis,—eos ipsos de quorum religione iam diu dicimus,—dum id eius facinus commemoro et profero quo prouincia tota commota est. de quo si paulo altius ordiri ac repetere memoriam religionis uidebor, ignoscite: rei magnitudo me breuiter perstringere atrocitatem criminis non sinit.  uetus est haec opinio, iudices, quae constat ex antiquissimis graecorum litteris ac monumentis, insulam siciliam totam esse cereri et liberae consecratam. hoc cum ceterae gentes sic arbitrantur, tum ipsis siculis ita persuasum est ut in animis eorum insitum atque innatum esse uideatur. nam et natas esse has in his locis deas et fruges in ea terra primum repertas esse arbitrantur, et raptam esse liberam, quam eandem proserpinam uocant, ex hennensium nemore, qui locus, quod in media est insula situs, umbilicus siciliae nominatur. quam cum inuestigare et conquirere ceres uellet, dicitur inflammasse taedas iis ignibus qui ex aetnae uertice erumpunt; quas sibi cum ipsa praeferret, orbem omnem peragrasse terrarum. henna autem, ubi ea quae  dico gesta esse memorantur, est loco perexcelso atque edito, quo in summo est aequata agri planities et aquae perennes, tota uero ab omni aditu circumcisa atque directa est; quam circa lacus lucique sunt plurimi atque laetissimi flores omni tempore anni, locus ut ipse raptum illum uirginis, quem iam a pueris accepimus, declarare uideatur. etenim prope est spelunca quaedam conuersa ad aquilonem infinita altitudine, qua ditem patrem ferunt repente cum curru exstitisse abreptamque ex eo loco uirginem secum asportasse et subito non longe a syracusis penetrasse sub terras, lacumque in eo loco repente exstitisse, ubi usque ad hoc tempus syracusani festos dies anniuersarios agunt celeberrimo uirorum mulierumque conuentu. propter huius opinionis uetustatem, quod horum in his locis uestigia ac prope incunabula reperiuntur deorum, mira quaedam tota sicilia priuatim ac publice religio est cereris hennensis. etenim multa saepe prodigia uim eius numenque declarant; multis saepe in difficillimis rebus praesens auxilium eius oblatum est, ut haec insula ab ea non solum diligi sed etiam incoli custodirique uideatur. nec solum siculi, uerum etiam ceterae gentes nationesque hennensem cererem maxime colunt. etenim si atheniensium sacra summa cupiditate expetuntur, ad quos ceres in illo errore uenisse dicitur frugesque attulisse, quantam esse religionem conuenit eorum apud quos eam natam esse et fruges inuenisse constat? itaque apud patres nostros atroci ac difficili rei publicae tempore, cum tiberio graccho occiso magnorum periculorum metus ex ostentis portenderetur, p. mucio l. calpurnio consulibus aditum est ad libros sibyllinos; ex quibus inuentum est cererem antiquissimam placari oportere. tum ex amplissimo collegio decemuirali sacerdotes populi romani, cum  esset in urbe nostra cereris pulcherrimum et magnificentissimum templum, tamen usque hennam profecti sunt. tanta enim erat auctoritas et uetustas illius religionis ut, cum illuc irent, non ad aedem cereris sed ad ipsam cererem proficisci uiderentur. non obtundam diutius; etenim iam dudum uereor ne oratio mea aliena ab iudiciorum ratione et a cotidiana dicendi consuetudine esse uideatur. hoc dico, hanc ipsam cererem antiquissimam, religiosissimam, principem omnium sacrorum quae apud omnis gentis nationesque fiunt, a c. uerre ex suis templis ac sedibus esse sublatam. qui accessistis hennam, uidistis simulacrum cereris e marmore et in altero templo liberae. sunt ea perampla atque praeclara, sed non ita antiqua. ex aere fuit quoddam modica amplitudine ac singulari opere cum facibus perantiquum, omnium illorum quae sunt in eo fano multo antiquissimum; id sustulit. ac tamen eo contentus non fuit. ante aedem cereris in aperto ac propatulo loco signa duo sunt, cereris unum, alterum triptolemi, pulcherrima ac perampla. pulchritudo periculo, amplitudo saluti fuit, quod eorum demolitio atque asportatio perdifficilis uidebatur. insistebat in manu cereris dextra grande simulacrum pulcherrime factum uictoriae; hoc iste e signo cereris auellendum asportandumque curauit. 