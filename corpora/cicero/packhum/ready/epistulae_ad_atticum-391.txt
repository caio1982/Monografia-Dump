cicero dolabellae cos. suo sal. etsi contentus eram, mi dolabella, tua gloria satisque ex ea magnam laetitiam uoluptatemque capiebam, tamen non possum non confiteri cumulari me maximo gaudio quod uulgo hominum opinio socium me ascribat tuis laudibus. neminem conueni (conuenio autem cottidie plurimos. sunt enim permulti optimi uiri qui ualetudinis causa in haec loca ueniant; praeterea ex municipiis frequentes necessarii mei) quin omnes, cum te summis laudibus ad caelum extulerunt, mihi continuo maximas gratias agant. negant enim se dubitare quin tu meis praeceptis et consiliis obtemperans praestantissimum te ciuem et singularem consulem praebeas.   quibus ego quamquam uerissime possum respondere te quae facias tuo iudicio et tua sponte facere nec cuiusquam egere consilio, tamen neque plane adsentior, ne imminuam tuam laudem si omnis a meis consiliis profecta uideatur, neque ualde nego; sum enim auidior etiam quam satis est gloriae. et tamen non alienum est dignitate tua, quod ipsi agamemnoni, regum regi, fuit honestum, habere aliquem in consiliis capiendis nestorem, mihi uero gloriosum te iuuenem consulem florere laudibus quasi alumnum disciplinae meae.  l. quidem caesar, cum ad eum aegrotum neapolim uenissem, quamquam erat oppressus totius corporis doloribus, tamen, ante quam me plane salutauit, 'o mi cicero' inquit, 'gratulor tibi cum tantum uales apud dolabellam quantum si ego apud sororis filium ualerem, iam salui esse possemus. dolabellae uero tuo et gratulor et gratias ago, quem quidem post te consulem solum possumus uere consulem dicere.' deinde multa de facto ac de re gesta tua; nihil magnificentius, nihil praeclarius actum umquam, nihil rei publicae salutarius. atque haec una uox omnium est.  a te autem peto ut me hanc quasi falsam hereditatem alienae gloriae sinas cernere meque aliqua ex parte in societatem tuarum laudum uenire patiare. quamquam, mi dolabella (haec enim iocatus sum), libentius omnis meas, si modo sunt aliquae meae, laudes ad te transfuderim quam aliquam partem exhauserim ex tuis. nam cum te semper tantum dilexerim quantum tu intellegere potuisti, tum his tuis factis sic incensus sum ut nihil umquam in amore fuerit ardentius. nihil est enim, mihi crede, uirtute formosius, nihil pulchrius, nihil amabilius. semper  amaui, ut scis, m. brutum propter eius summum ingenium, suauissimos mores, singularem probitatem atque constantiam; tamen idibus martiis tantum accessit ad amorem ut mirarer locum fuisse augendi in eo quod mihi iam pridem cumulatum etiam uidebatur. quis erat qui putaret ad eum amorem quem erga te habebam posse aliquid accedere? tantum accessit ut mihi nunc denique amare uidear, antea dilexisse.  qua re quid est quod ego te horter ut dignitati et gloriae seruias? proponam tibi claros uiros, quod facere solent qui hortantur? neminem habeo clariorem quam te ipsum. te imitere oportet, tecum ipse certes. ne licet quidem tibi iam tantis rebus gestis non tui similem esse. quod cum ita sit, hortatio non est necessaria, gratulatione magis utendum est. contigit enim tibi, quod haud scio an nemini, ut summa seueritas animaduersionis non modo non inuidiosa sed etiam popularis esset et cum bonis omnibus tum infimo cuique gratissima. hoc si tibi fortuna quadam contigisset, gratularer felicitati tuae, sed contigit magnitudine cum animi tum etiam ingeni atque consili. legi enim contionem tuam. nihil illa sapientius; ita pedetemptim et gradatim tum accessus a te ad causam facti, tum recessus, ut res ipsa maturitatem tibi animaduertendi omnium concessu daret.  liberasti igitur et urbem periculo et ciuitatem metu neque solum ad tempus maximam utilitatem attulisti sed etiam ad exemplum. quo facto intellegere debes in te positam esse rem publicam tibique non modo tuendos sed etiam ornandos esse illos uiros a quibus initium libertatis profectum est. sed his de  rebus coram plura, prope diem ut spero. tu, quoniam rem publicam nosque conseruas, fac ut diligentissime te ipsum, mi dolabella, custodias.