Ex Sophocle Cic .   Tusc .   2.20 o multa dictu gravia, perpessu aspera quae corpore exanclata atque animo pertuli! nec mihi Iunonis terror inplacabilis nec tantum invexit tristis Eurystheus mali, quantum una vecors Oenei partu edita. haec me inretivit veste furiali inscium, quae latere inhaerens morsu lacerat viscera, urguensque graviter pulmonum haurit spiritus: iam decolorem sanguinem omnem exsorbuit. sic corpus clade horribili absumptum extabuit: ipse inligatus peste interimor textili. hos non hostilis dextra, non terra edita moles Gigantum, non biformato impetu Centaurus ictus corpori inflixit meo, non Graia vis, non barbara ulla inmanitas, non saeva terris gens relegata ultimis, quas peragrans undique omnem ecferitatem expuli, sed feminae vir feminea interimor manu. o nate, vere hoc nomen usurpa patri, ne me occidentem matris superet caritas. huc adripe ad me manibus abstractam piis: iam cernam mene an illam potiorem putes. perge, aude, nate! inlacrima patris pestibus, miserere! gentes nostras flebunt miserias. heu virginalem me ore ploratum edere, quem vidit nemo ulli ingemescentem malo! ecfeminata virtus adflicta occidit. accede, nate, adsiste, miserandum aspice evisceratum corpus laceratum patris! videte, cuncti, tuque, Caelestum sator iace, obsecro, in me vim coruscam fulminis! nunc, nunc dolorum anxiferi torquent vertices, nunc serpit ardor. o ante victrices manus, o pectora, o terga, o lacertorum tori, vestrone pressu quondam Nemeaeus leo frendens efflavit graviter extremum halitum? haec dextra Lernam taetra mactata excetra  pacavit? haec bicorporem adflixit manum? Erymanthiam haec vastificam abiecit beluam? haec e Tartarea tenebrica abstractum plaga tricipitem eduxit Hydra generatum canem? haec interemit tortu multiplicabili Draconem auriferam optutu adservantem arborem? multa alia victrix nostra lustravit manus, nec quisquam e nostris spolia cepit laudibus.  Cic .   Tusc .   3.71 nec vero tanta praeditus sapientia quisquam est, qui aliorum aerumnam dictis adlevans non idem, cum fortuna mutata impetum convertat, clade subita frangatur sua, ut illa ad alios dicta et praecepta excidant.