quod si omnes mundi partes ita constitutae sunt ut neque ad usum meliores potuerint esse neque ad speciem pulchriores, uideamus utrum ea fortuitane sint an eo statu quo cohaerere nullo modo potuerint nisi sensu moderante diuinaque prouidentia. si igitur meliora sunt ea quae natura quam illa quae arte per fecta sunt nec ars efficit quicquam sine ratione, ne natura quidem rationis expers est habenda. qui igitur conuenit, signum aut tabulam pictam cum aspexeris, scire adhibitam esse artem, cumque procul cursum nauigii uideris, non dubitare quin id ratione atque arte moueatur, aut cum solarium uel descriptum uel ex aqua contemplere, intellegere declarari horas arte non casu, mundum autem, qui et has ipsas artes et earum artifices et cuncta conplectatur, consilii et rationis esse expertem putare. quod si in scythiam aut in brittanniam sphaeram aliquis tulerit hanc quam nuper familiaris noster effecit posidonius, cuius singulae conuersiones idem efficiunt in sole et in luna et in quinque stellis errantibus quod efficitur in caelo singulis diebus et noctibus, quis in illa barbaria dubitet quin ea sphaera sit perfecta ratione; hi autem dubitant de mundo, ex quo et oriuntur et fiunt omnia, casune ipse sit effectus aut necessitate aliqua an ratione ac mente diuina, et archimedem arbitrantur plus ualuisse in imitandis sphaerae conuersionibus quam naturam in efficiendis; praesertim cum multis partibus sint illa perfecta quam haec simulata sollertius. utque ille apud accium pastor, qui nauem numquam ante uidisset, ut procul diuinum et nouum uehiculum argonautarum e monte conspexit, primo admirans et perterritus hoc modo loquitur: "tanta moles labitur fremibunda ex alto ingenti sonitu et spiritu: prae se undas uoluit, uertices ui suscitat, ruit prolapsa, pelagus respergit reflat;  ita dum interruptum credas nimbum uoluier, dum quod sublime uentis expulsum rapi saxum aut procellis, uel globosos turbines existere ictos undis concursantibus— nisi quas terrestres pontus strages conciet aut forte triton fuscina euertens specus subter radices penitus undanti in freto molem ex profundo saxeam ad caelum eruit": dubitat primo quae sit ea natura quam cernit ignotam; idemque iuuenibus uisis auditoque nautico cantu: "sicut †inciti atque alacres rostris perfremunt delphini" —item alia multa— "siluani melo consimilem ad aures cantum et auditum refert" —ergo ut hic primo aspectu inanimum quiddam sensuque uacuum se putat cernere, post autem signis certioribus quale sit id de quo dubitauerat incipit suspicari, sic philosophi debuerunt, si forte eos primus aspectus mundi conturbauerat, postea cum uidissent motus eius finitos et aequabiles omniaque ratis ordinibus moderata inmutabilique constantia, intellegere inesse aliquem non solum habitatorem in hac caelesti ac diuina domo sed etiam rectorem et moderatorem et tamquam architectum tanti operis tantique muneris. 