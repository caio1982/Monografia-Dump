xui kal .  sext .   44  in pompeiano <cicero attico sal.> tu uero sapienter (nunc demum enim rescribo iis litteris quas mihi misisti conuento antonio tiburi), sapienter igitur quod manus dedisti quodque etiam ultro gratias egisti. certe enim, ut scribis, deseremur ocius a re publica quam a re familiari. quod uero scribis te magis <et magis> delectare 'o tite, si quid', auges mihi scribendi alacritatem. quod erotem non sine munusculo exspectare te dicis, gaudeo non fefellisse eam rem opinionem tuam; sed tamen idem σύνταγμα misi ad te retractatius, et quidem ἀρχέτυπον ipsum crebris locis inculcatum et refectum. hunc tu tralatum in macrocollum lege arcano conuiuis tuis sed, si me amas, hilaris et bene acceptis, ne in me stomachum erumpant cum sint tibi irati.  de cicerone uelim ita sit ut audimus. de xenone coram cognoscam; quamquam nihil ab eo arbitror neque indiligenter neque illiberaliter. de herode faciam ut mandas et ea quae scribis ex saufeio et e xenone cognoscam.  de quinto filio, gaudeo tibi meas litteras prius a tabellario meo quam ab ipso redditas; quamquam te nihil fefellisset. uerum tamen. sed exspecto quid ille tecum, quid tu uicissim, nec dubito quin suo more uterque. sed eas litteras curium mi spero redditurum. qui quidem etsi per se est amabilis a meque diligitur, tamen accedet magnus cumulus commendationis tuae.   litteris tuis satis responsum est; nunc audi quod, etsi intellego scribi necesse non esse, scribo tamen. multa me mouent in discessu, in primis mehercule quod diiungor a te. mouet etiam nauigationis labor alienus non ab aetate solum nostra uerum etiam a dignitate tempusque discessus subabsurdum. relinquimus enim pacem ut ad bellum reuertamur, quodque temporis in praediolis nostris et belle aedificatis et satis amoenis consumi potuit in peregrinatione consumimus. consolantur haec: aut proderimus aliquid ciceroni aut quantum profici possit iudicabimus. deinde tu iam, ut spero et ut promittis, aderis; quod quidem si acciderit, omnia nobis erunt meliora.  maxime autem me angit ratio reliquorum meorum; quae quamquam explicata sunt, tamen, quod et dolabellae nomen in his est et <ex> attributione mihi nomina ignota, conturbor, nec me ulla res magis angit ex omnibus. itaque non mihi uideor errasse quod ad balbum scripsi apertius ut, si quid tale accidisset ut non concurrerent nomina, subueniret meque tibi etiam mandasse ut, si quid eius modi accidisset, cum eo communicares. quod facies, si tibi uidebitur, eoque magis, si proficisceris in epirum.  haec ego conscendens e pompeiano tribus actuariolis decemscalmis. brutus erat in neside etiam nunc, neapoli cassius.  ecquid amas deiotarum et non amas hieram? qui, ut blesamius [uenit] ad me, cum ei praescriptum esset ne quid sine sesti nostri sententia ageret, neque ad illum neque ad quemquam nostrum rettulit.  atticam nostram cupio absentem suauiari. ita mi dulcis salus  uisa est per te missa ab illa. referes igitur ei plurimam itemque piliae dicas uelim.