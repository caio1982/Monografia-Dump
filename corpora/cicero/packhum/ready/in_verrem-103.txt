polemarchus est murgentinus, uir bonus atque honestus. ei cum pro iugeribus quinquaginta medimna  dcc  decumae imperarentur, quod recusabat, domum ad istum in ius eductus est, et, cum iste etiam cubaret, in cubiculum introductus est, quod nisi mulieri et decumano patebat alii nemini. ibi cum pugnis et calcibus concisus esset, qui dcc  medimnis decidere noluisset, mille promisit. eubu lidas est grospus centuripinus, homo cum uirtute et nobilitate domi suae, tum etiam pecunia princeps. huic homini, iudices, honestissimae ciuitatis honestissimo non modo frumenti scitote sed etiam uitae et sanguinis tantum relictum esse quantum aproni libido tulit; nam ui malo plagis adductus est ut frumenti daret, non quantum deberet, sed quantum cogeretur. sostratus et numenius et nymphodorus eiusdem ciuitatis cum ex agris tres fratres consortes profugissent, quod iis plus frumenti imperabatur quam quantum exararant, hominibus coactis in eorum arationes apronius uenit, omne instrumentum diripuit, familiam abduxit, pecus abegit. postea cum ad eum nymphodorus uenisset aetnam et oraret ut sibi sua restituerentur, hominem corripi ac suspendi iussit in oleastro quodam, quae est arbor, iudices, aetnae in foro. tam diu pependit in arbore socius amicusque populi romani in sociorum urbe ac foro, colonus aratorque uester, quam diu uoluntas aproni tulit.  genera iam dudum innumerabilium iniuriarum, iudices, singulis nominibus profero, infinitam multitudinem iniuriarum praetermitto. uos ante oculos animosque uestros tota sicilia decumanorum hos impetus, aratorum direptiones, huius importunitatem, aproni regnum proponite. contempsit siculos; non duxit homines nec ipsos ad persequendum uehementis fore, et uos eorum iniurias leuiter laturos existimauit. esto; falsam de illis habuit opinionem, malam de uobis; uerum tamen, cum de siculis male mereretur, ciuis romanos coluit, iis indulsit, eorum uoluntati et gratiae deditus fuit. iste ciuis romanos? at nullis ini micior aut infestior fuit. mitto uincla, mitto carcerem, mitto uerbera, mitto securis, crucem denique illam praetermitto quam iste ciuibus romanis testem humanitatis in eos ac beniuolentiae suae uoluit esse,â€”mitto, inquam, haec omnia atque in aliud dicendi tempus reicio; de decumis, de ciuium romanorum condicione in arationibus disputo; qui quem ad modum essent accepti, iudices, audistis ex ipsis; bona sibi erepta esse dixerunt. uerum haec, quoniam eius modi causa fuit, ferenda sunt, nihil ualuisse aequitatem, nihil consuetudinem; damna denique, iudices, nulla tanta sunt quae non uiri fortes ac magno et libero animo adfecti ferenda arbitrentur. quid si equitibus romanis non obscuris neque ignotis, sed honestis et inlustribus manus ab apronio isto praetore sine ulla dubitatione adferebantur? quid exspectatis, quid amplius a me dicendum putatis? an id agendum ut eo celerius de isto transigamus quo maturius ad apronium possimus, id quod ego illi iam in sicilia pollicitus sum, peruenire? qui c. matrinium, iudices, summa uirtute hominem, summa industria, summa gratia, leontinis in publico biduum tenuit. a q. apronio, iudices, homine in dedecore nato, ad turpitudinem educato, ad uerris flagitia libidinesque accommodato, equitem romanum scitote biduum cibo tectoque prohibitum, biduum leontinis in foro custodiis aproni retentum atque adseruatum, neque ante dimissum quam ad condicionem eius depectus est.  