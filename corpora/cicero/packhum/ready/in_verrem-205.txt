uidete constantiam praetoris, et eius praetoris qui in his rebus non ita defendatur ut mediocris praetor, sed ita laudetur ut optimus imperator. cum seruorum bellum metueretur, quo supplicio dominos indemnatos adficiebat, hoc seruos damnatos liberabat: apollonium, hominem locupletissimum, qui, si fugitiui bellum in sicilia facerent, amplissimas fortunas amitteret, belli fugitiuorum nomine indicta causa in uincla coniecit: seruos, quos ipse de consili sententia belli faciendi causa consensisse iudicauit, eos sine consili sententia sua sponte omni supplicio liberauit. quid? si aliquid ab apollonio commissum est quam ob rem in eum iure animaduerteretur, tamenne hanc rem sic  agemus ut crimini aut inuidiae reo putemus esse oportere si quo de homine seuerius iudicauerit? non agam tam acerbe, non utar ista accusatoria consuetudine, si quid est factum clementer, ut dissolute factum criminer, si quid uindicatum est seuere, ut ex eo crudelitatis inuidiam colligam. non agam ista ratione; tua sequar iudicia, tuam defendam auctoritatem, quoad tu uoles; simul ac tute coeperis tua iudicia rescindere, mihi suscensere desinito; meo iure enim contendam eum qui suo iudicio damnatus sit iuratorum iudicum sententiis damnari oportere. non defendam apolloni causam, amici atque hospitis mei, ne tuum iudicium uidear rescindere; nihil de hominis frugalitate, uirtute, diligentia dicam; praetermittam illud etiam de quo ante dixi, fortunas eius ita constitutas fuisse familia, pecore, uillis, pecuniis creditis ut nemini minus expediret ullum in sicilia tumultum aut bellum commoueri; non dicam ne illud quidem, si maxime in culpa fuerit apollonius, tamen in hominem honestissimae ciuitatis honestissimum tam grauiter animaduerti causa indicta non oportuisse. nullam in te inuidiam ne ex illis quidem rebus concitabo, cum esset talis uir in carcere, in tenebris, in squalore, in sordibus, tyrannicis interdictis tuis patri exacta aetate et adulescenti filio adeundi ad illum miserum potestatem numquam esse factam. etiam illud praeteribo, quotienscumque panhormum ueneris illo anno et sex mensibus— nam tam diu fuit apollonius in carcere—totiens te senatum panhormitanum adisse supplicem, cum magistratibus sacerdotibusque publicis, orantem atque obsecrantem ut aliquando ille miser atque innocens calamitate illa liberaretur. relinquo haec omnia; quae si uelim persequi, facile ostendam  tua crudelitate in alios omnis tibi aditus misericordiae iudicum iam pridem esse praeclusos. omnia tibi ista concedam et remittam; prouideo enim quid sit defensurus hortensius; fatebitur apud istum neque senectutem patris neque adulescentiam fili neque lacrimas utriusque plus ualuisse quam utilitatem salutemque prouinciae; dicet rem publicam administrari sine metu ac seueritate non posse; quaeret quam ob rem fasces praetoribus praeferantur, cur secures datae, cur carcer aedificatus, cur tot supplicia sint in improbos more maiorum constituta. quae cum omnia grauiter seuereque dixerit, quaeram cur hunc eundem apollonium uerres idem repente nulla re noua adlata, nulla defensione, sine causa de carcere emitti iusserit; tantumque in hoc crimine suspicionis esse adfirmabo ut iam ipsis iudicibus sine mea argumentatione coniecturam facere permittam quod hoc genus praedandi, quam improbum, quam indignum, quamque ad magnitudinem quaestus immensum infinitumque esse uideatur. nam quae iste in apollonio fecit, ea primum breuiter cognoscite quot et quanta sint, deinde haec expendite atque aestimate pecunia: reperietis idcirco haec in uno homine pecunioso tot constituta ut ceteris formidines similium incommodorum atque exempla periculorum proponeret. primum insimulatio est repentina capitalis atque inuidiosi criminis,—statuite quanti hoc putetis et quam multos redemisse; deinde crimen sine accusatore, sententia sine consilio, damnatio sine defensione,—aestimate harum omnium rerum pretia et cogitate in his iniquitatibus unum haesisse apollonium, ceteros profecto multos ex his incommodis pecunia se liberasse; postremo tenebrae, uincla, carcer, inclusum supplicium atque a conspectu parentium ac liberum, denique a libero spiritu atque a communi luce seclusum,—haec uero, quae  uel uita redimi recte possunt, aestimare pecunia non queo. haec omnia sero redemit apollonius iam maerore ac miseriis perditus, sed tamen ceteros docuit ante istius auaritiae scelerique occurrere; nisi uero existimatis hominem pecuniosissimum sine causa quaestus electum ad tam incredibile crimen aut sine eadem causa repente e carcere emissum, aut hoc praedandi genus ab isto in illo uno adhibitum ac temptatum, et non per illum omnibus pecuniosissimis siculis metum propositum et iniectum. 