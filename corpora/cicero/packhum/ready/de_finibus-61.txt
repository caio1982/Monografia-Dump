istud quidem, inquam, optime dicis, sed quaero nonne tibi faciendum idem sit nihil dicenti bonum, quod non rectum honestumque sit, reliquarum rerum discrimen omne tollenti.  si quidem, inquit, tollerem, sed relinquo.  quonam modo? inquam. si una uirtus, unum istud, quod honestum appellas, rectum, laudabile, decorum— erit enim notius quale sit pluribus notatum uocabulis idem declarantibus—, id ergo, inquam, si solum est bonum, quid habebis praeterea, quod sequare? aut, si nihil malum, nisi quod turpe, inhonestum, indecorum, prauum, flagitiosum, foedum—ut hoc quoque pluribus nominibus insigne faciamus—, quid praeterea dices esse fugiendum?  non ignoranti tibi, inquit, quid sim dicturus, sed aliquid, ut ego suspicor, ex mea breui responsione arripere cupienti non respondebo ad singula, explicabo potius, quoniam otiosi sumus, nisi alienum putas, totam zenonis stoicorumque sententiam.  minime id quidem, inquam, alienum, multumque ad ea, quae quaerimus, explicatio tua ista profecerit.   experiamur igitur, inquit, etsi habet haec stoicorum ratio difficilius quiddam et obscurius. nam cum in graeco sermone haec ipsa quondam rerum nomina nouarum * * non uidebantur, quae nunc consuetudo diuturna triuit; quid censes in latino fore?  facillimum id quidem est, inquam. si enim zenoni licuit, cum rem aliquam inuenisset inusitatam, inauditum quoque ei rei nomen inponere, cur non liceat catoni? nec tamen exprimi uerbum e uerbo necesse erit, ut interpretes indiserti solent, cum sit uerbum, quod idem declaret, magis usitatum. equidem soleo etiam quod uno graeci, si aliter non possum, idem pluribus uerbis exponere. et tamen puto concedi nobis oportere ut graeco uerbo utamur, si quando minus occurret latinum, ne hoc ephippiis et acratophoris potius quam proëgmenis et apoproëgmenis concedatur; quamquam haec quidem praeposita recte et reiecta dicere licebit. 