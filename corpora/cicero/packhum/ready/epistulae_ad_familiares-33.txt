prid .  non .  iun .  uel paulo post <cicero s. d. appio pulchro> prid. non. iun., cum essem brundisii, litteras tuas accepi, quibus erat scriptum te l. clodio mandasse quae illum mecum loqui uelles. eum sane exspectabam, ut ea quae a te adferret quam primum cognoscerem. meum studium erga te et officium, tametsi multis iam rebus spero tibi esse cognitum, tamen in iis maxime declarabo quibus plurimum  significare potuero tuam mihi existimationem et dignitatem carissimam esse. mihi et q. fabius uergilianus et c. flaccus l. f. et diligentissime m. octauius cn. f. demonstrauit me a te plurimi fieri. quod egomet multis argumentis iam antea iudicaram maximeque illo libro augurali, quem ad me amantissime scriptum suauissimum misisti. mea in te omnia summa necessitudinis officia constabunt. nam cum te ipsum, ex quo tempore tu me diligere coepisti, cottidie pluris feci, tum accesserunt etiam coniunctiones necessariorum tuorum (duo enim duarum aetatum plurimi facio, cn. pompeium, filiae tuae socerum, et m. brutum, generum tuum), collegique coniunctio praesertim tam honorifice a te approbata non mediocre uinculum mihi quidem attulisse uidetur ad uoluntates nostras copulandas.  sed et, si clodium conuenero, ex illius sermone ad te scribam plura et ipse operam dabo ut te quam primum uideam. quod scribis tibi manendi causam eam fuisse ut me conuenires, id mihi, ne mentiar, est gratum.