c .  xii kal .  ian .   44 <cicero cornificio s.> a. d. xiii kal. ian. senatus [aut] frequens mihi est adsensus cum de ceteris rebus magnis et necessariis tum de prouinciis ab iis qui obtinerent retinendis neque cuiquam tradendis nisi qui ex senatus consulto successisset. hoc ego cum rei publicae causa censui tum mehercule in primis retinendae dignitatis tuae. quam ob rem te amoris nostri causa rogo, rei publicae causa hortor ut ne cui quicquam iuris in tua prouincia esse patiare atque ut omnia referas ad dignitatem, qua nihil esse potest praestantius. uere tecum agam, ut necessitudo nostra postulat: in sempronio, si meis litteris obtemperasses, maximam ab omnibus laudem adeptus esses.  sed illud et praeteriit et leuius est, haec magna res est. fac ut prouinciam retineas in potestate rei publicae.  plura scripsissem nisi tui festinarent. itaque chaerippo nostro me uelim excuses.