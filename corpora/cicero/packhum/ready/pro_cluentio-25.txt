quae cum ita sint, uideamus quid tandem censores de illo iudicio corrupto iudicasse dicantur. ac primum illud statuamus utrum, quia censores subscripserint, ita sit, an, quia ita fuerit, illi subscripserint. si quia subscripserint, uidete quid agatis ne in unum quemque nostrum censoribus in posterum potestatem regiam permittatis, ne subscriptio censoria non minus calamitatis ciuibus quam illa acerbissima proscriptio possit adferre, ne censorium stilum cuius mucronem multis remediis maiores nostri rettuderunt aeque posthac atque illum dictatorium gladium pertimescamus. sin autem quod subscriptum est, quia uerum est, idcirco graue debet esse, hoc quaeramus uerum sit an falsum; remoueantur auctoritates censoriae, tollatur id ex causa quod in causa non est; doce quam pecuniam cluentius dederit, unde dederit, quem ad modum dederit; unum denique aliquod a cluentio profectae pecuniae uestigium ostende. uince deinde bonum uirum fuisse oppianicum, hominem integrum, nihil de illo umquam secus  esse existimatum, nihil denique praeiudicatum. tum auctoritatem censoriam amplexato, tum illorum iudicium cum re coniunctum esse defendito. dum uero eum fuisse oppianicum constabit qui tabulas publicas municipi manu sua corrupisse iudicatus sit, qui testamentum interleuerit, qui supposita persona falsum testamentum obsignandum curauerit, qui eum cuius nomine id obsignatum est interfecerit, qui auunculum fili sui in seruitute ac uinculis necauerit, qui municipes suos proscribendos occidendosque curauerit, qui eius uxorem quem occiderat in matrimonium duxerit, qui pecuniam pro abortione dederit, qui socrum, qui uxores, qui uno tempore fratris uxorem speratosque liberos fratremque ipsum, qui denique suos liberos interfecerit, qui, cum uenenum priuigno suo dare uellet, manifesto deprehensus sit, cuius ministris consciisque damnatis ipse adductus in iudicium pecuniam iudici dederit ad sententias iudicum corrumpendas, dum haec, inquam, de oppianico constabunt neque ullo argumento cluentianae pecuniae crimen tenebitur, quid est quod te ista censoria siue uoluntas siue opinio fuit adiuuare aut hunc innocentem opprimere posse uideatur? quid igitur censores secuti sunt? ne ipsi quidem, ut grauissime dicam, quicquam aliud dicent praeter sermonem atque famam. nihil se testibus, nihil tabulis, nihil aliquo graui argumento comperisse, nihil denique causa cognita statuisse dicent. quod si ita fecissent, tamen id non ita fixum esse deberet ut conuelli non liceret. non utar exemplorum copia quae summa est, non rem  ueterem, non hominem potentem aliquem aut gratiosum proferam. nuper hominem tenuem, scribam aedilicium, d. matrinium, cum defendissem apud m. iunium q. publicium praetores et m. plaetorium c. flaminium aedilis curulis, persuasi ut scribam iurati legerent eum quem idem isti censores aerarium reliquissent. cum enim in homine nulla culpa inueniretur, quid ille meruisset, non quid de eo statutum esset, quaerendum esse duxerunt. nam haec quidem quae de iudicio corrupto subscripserint quis est qui ab illis satis cognita et diligenter iudicata arbitretur? in m'. aquilium et in ti. guttam uideo esse subscriptum. quid est hoc? duos esse corruptos solos pecunia iudicant; ceteri uidelicet gratiis condemnarunt. non est igitur circumuentus, non oppressus pecunia, non, ut in illa quinctiana contione habebatur, omnes qui oppianicum condemnarunt in culpa sunt ac suspicione ponendi. duos solos uideo auctoritate censorum adfinis ei turpitudini iudicari. aut illud adferant, aliquid eos quod de his duobus habuerint compertum de ceteris comperisse. nam illud quidem minime probandum est, ad notationes auctoritatemque censoriam exemplum illos <e> consuetudine militari transtulisse. statuerunt enim ita maiores nostri ut, si a multis esset flagitium rei militaris admissum, sortito in quosdam animaduerteretur, ut metus uidelicet ad omnis, poena ad paucos perueniret. quod idem facere censores in delectu  dignitatis et in iudicio ciuium et in animaduersione uitiorum qui conuenit? nam miles qui locum non tenuit, qui hostium impetum uimque pertimuit, potest idem postea et miles esse melior et uir bonus et ciuis utilis. qua re ne <quis> in bello propter hostium metum delinqueret, amplior ei mortis et supplici metus est a maioribus constitutus; ne autem nimium multi poenam capitis subirent, idcirco illa sortitio comparata est. hoc tu idem facies censor in senatu legendo? si erunt plures qui ob innocentem condemnandum pecuniam acceperint, tu non animaduertes in omnis, sed carpes, ut uelis, et paucos ex multis ad ignominiam sortiere? habebit igitur te sciente et uidente curia senatorem, populus romanus iudicem, res publica ciuem sine ignominia quemquam qui ad perniciem innocentis fidem suam et religionem pecunia commutarit, et qui pretio adductus eripuerit patriam, fortunas, liberos ciui innocenti, is censoriae seueritatis nota non inuretur? tu es praefectus moribus, tu magister ueteris disciplinae ac seueritatis, si aut retines quemquam sciens in senatu scelere tanto contaminatum aut statuis qui in eadem culpa sit non eadem poena adfici conuenire? aut quam condicionem supplici maiores in bello timiditati militis propositam esse uoluerunt, eandem tu in pace constitues improbitati senatoris? quod si hoc exemplum ex re militari ad animaduersionem censoriam transferendum fuit, sortito id ipsum factum esse oportuit. sin autem sortiri ad poenam et hominum delictum fortunae iudicio committere minime censorium est, certe in multorum peccato carpi paucos ad ignominiam et turpitu dinem non oportet. uerum omnes intellegimus in istis subscriptionibus uentum quendam popularem esse quaesitum. iactata res erat in contione a tribuno seditioso; incognita causa probatum erat illud multitudini; nemini licitum est contra dicere, nemo denique ut defenderet contrariam partem laborabat. in inuidiam porro magnam illa iudicia uenerant. etenim paucis postea mensibus alia uehemens erat in iudiciis ex notatione tabellarum inuidia uersata. praetermitti ab censoribus et neglegi macula iudiciorum posse non uidebatur. homines, quos ceteris uitiis atque omni dedecore infamis uidebant, eos hac quoque subscriptione notare uoluerunt, et eo magis quod illo ipso tempore illis censoribus erant iudicia cum equestri ordine communicata, ut uiderentur per hominum idoneorum ignominiam sua auctoritate <rem> reprendisse. quod si hanc apud eosdem ipsos censores mihi aut alii causam agere licuisset, hominibus tali prudentia praeditis certe probauissem; res enim indicat nihil ipsos habuisse cogniti, nihil comperti; ex tota ista subscriptione rumorem quendam et plausum popularem esse quaesitum. nam in p. popilium qui oppianicum condemnarat subscripsit l. gellius, quod is pecuniam accepisset quo innocentem condemnaret. iam id ipsum quantae diuinationis est, scire innocentem fuisse reum quem fortasse numquam uiderat, cum homines sapientissimi, iudices, ut nihil dicam de eis qui condemnarunt, causa cognita sibi dixerint non liquere! 