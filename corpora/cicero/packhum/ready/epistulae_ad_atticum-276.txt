u id .  mart .   45 <cicero attico sal.> dum recordationes fugio quae quasi morsu quodam dolorem efficiunt, refugio ad te admonendum; quod uelim mihi ignoscas, cuicuimodi est. etenim habeo non nullos ex iis quos nunc lectito auctores qui dicant fieri id oportere quod saepe tecum egi et quod a te approbari uolo: de fano illo dico, de quo tantum quantum me amas uelim cogites. equidem neque de genere dubito (placet enim mihi cluati) neque de re (statutum est enim), de loco non numquam. uelim igitur cogites. ego, quantum his temporibus tam eruditis fieri potuerit, profecto illam consecrabo omni genere monimentorum ab omnium ingeniis sumptorum et graecorum et latinorum. quae res forsitan sit refricatura uulnus meum. sed iam quasi uoto quodam et promisso me teneri puto, longumque illud tempus cum non ero magis me mouet quam hoc exiguum, quod mihi tamen nimium longum uidetur. habeo enim nihil temptatis rebus omnibus in quo acquiescam. nam dum illud tractabam de quo ad te ante scripsi, quasi fouebam dolores meos; nunc omnia respuo, nec quicquam habeo tolerabilius quam solitudinem; nam, quod eram ueritus, non obturbauit philippus. nam ut heri me salutauit, statim romam profectus est.  epistulam quam ad brutum, ut tibi placuerat, scripsi misi ad te. curabis cum tua perferendam. eius tamen misi ad te exemplum, ut, si minus placeret, ne mitteres.  domestica quod ais ordine administrari, scribes quae sint ea. quaedam enim exspecto. cocceius uide ne frustretur. nam  libo quod pollicetur, ut eros scribit, non incertum puto. de sorte mea sulpicio confido, et egnatio scilicet. de appuleio quid est quod labores, cum sit excusatio facilis?  tibi ad me uenire, ut ostendis, uide ne non sit facile. est enim longum iter discedentemque te, quod celeriter tibi erit fortasse faciendum, non sine magno dolore dimittam. sed omnia ut uoles. ego enim quicquid feceris id cum recte tum etiam mea causa factum putabo.