iun .   53 cicero trebatio 'quam sint morosi qui amant' uel ex hoc intellegi potest: moleste ferebam antea te inuitum istic esse; pungit me rursus quod scribis esse te istic libenter. neque enim mea commendatione te non delectari facile patiebar et nunc angor quicquam tibi sine me esse iucundum. sed hoc tamen malo ferre nos desiderium quam te non ea quae spero consequi.  cum uero in c. mati, suauissimi doctissimique hominis, familiaritatem uenisti, non dici potest quam ualde gaudeam. qui fac ut te quam maxime diligat. mihi crede, nihil ex ista prouincia potes quod iucundius sit deportare.  cura ut ualeas.