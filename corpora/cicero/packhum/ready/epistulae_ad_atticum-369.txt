c .  x kal .  sept .   45 <cicero attico sal.> admonitus quibusdam tuis litteris ut ad caesarem uberiores litteras mittere instituerem, cum mihi balbus nuper in lanuuino dixisset se et oppium scripsisse ad caesarem me legisse libros  contra catonem et uehementer probasse, conscripsi de iis ipsis libris epistulam caesari quae deferretur ad dolabellam; sed eius exemplum misi ad oppium et balbum, scripsique ad eos ut tum deferri ad dolabellam iuberent meas litteras si ipsi exemplum probassent. ita mihi rescripserunt, nihil umquam se legisse melius, epistulamque meam iusserunt dari dolabellae.  uestorius ad me scripsit ut iuberem mancipio dari seruo suo pro mea parte hetereio cuidam fundum brinnianum, ut ipse ei puteolis recte mancipio dare posset. eum seruum, si tibi uidebitur, ad me mittes; opinor enim ad te etiam scripsisse uestorium.  de aduentu caesaris idem quod a te mihi scriptum est ab oppio et balbo. miror te nihildum cum tigellio; uelut hoc ipsum, quantum acceperit, prorsus aueo scire, nec tamen flocci facio.  quaeris quid cogitem de obuiam itione. quid censes nisi alsium? et quidem ad murenam de hospitio scripseram, sed opinor cum matio profectum. silius tuus igitur urgebitur.  scripto iam superiore uersiculo eros mihi dixit sibi murenam liberalissime respondisse. eo igitur utamur. nam silius culcitas non habet. dida autem, opinor, hospitibus totam uillam concessit.