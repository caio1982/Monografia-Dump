tum cotta 'equidem,' inquit 'crasse, non possum queri, quod mihi uideare aliud quiddam, id quod non susceperis, disputasse; plus enim aliquanto attulisti, quam tibi erat tributum a nobis ac denuntiatum; sed certe ut eae partes fuerunt tuae, de inlustranda oratione ut diceres, et eras ipse iam ingressus atque in quattuor partis omnem orationis  laudem discripseras, cum de duabus primis nobis quidem satis, sed, ut ipse dicebas, celeriter exigueque dixisses, duas tibi reliquas feceras, quem ad modum primum ornate, deinde etiam apte diceremus: quo cum ingressus esses, repente te quasi quidam aestus ingeni tui procul a terra abripuit atque in altum a conspectu paene omnium abstraxit; omnem enim rerum scientiam complexus non tu quidem eam nobis tradidisti; neque enim fuit tam exigui temporis; sed apud hos quid profeceris nescio, me quidem in academiam totum compulisti. in qua uelim sit illud, quod saepe posuisti, ut non necesse sit consumere aetatem atque ut possit is illa omnia cernere, qui tantum modo aspexerit; sed etiam si est aliquando spissius aut si ego sum tardior, profecto numquam conquiescam neque defatigabor ante, quam illorum ancipitis uias rationesque et pro omnibus et contra omnia disputandi percepero.' tum caesar 'unum' inquit 'me ex tuo sermone maxime, crasse, commouit, quod eum negasti, qui non cito quid didicisset, umquam omnino posse perdiscere; ut mihi non sit difficile periclitari et aut statim percipere ista, quae tu uerbis ad caelum extulisti, aut, si non potuerim, tempus non perdere, cum tamen his nostris possim esse contentus.' hic sulpicius 'ego uero,' inquit 'crasse, neque aristotelem istum neque carneadem nec philosophorum quemquam desidero. uel me licet existimes desperare ista posse perdiscere uel, id quod facio, contemnere; mihi rerum forensium et communium uulgaris haec cognitio satis magna est ad eam, quam specto, eloquentiam; ex qua ipsa tamen permulta nescio; quae tum denique, cum causa aliqua, quae a me dicenda est, desiderat, quaero. quam ob rem, nisi forte es  iam defessus et si tibi non graues sumus, refer ad illa te, quae ad ipsius orationis laudem splendoremque pertinent; quae ego ex te audire uolui, non ut desperarem me eloquentiam consequi posse, sed ut aliquid addiscerem.' tum crassus 'peruulgatas res requiris' inquit 'et tibi non incognitas, sulpici: quis enim de isto genere non docuit, non instituit, non scriptum etiam reliquit? sed geram morem et ea dumtaxat, quae mihi nota sunt, breuiter exponam tibi; censebo tamen ad eos, qui auctores et inuentores sunt harum sane minutarum rerum, reuertendum. 