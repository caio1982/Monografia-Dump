uideamus nunc strictim, sicut cetera, quae post mortem sex. rosci abs te, t. rosci, facta sunt; quae ita aperta et manifesta sunt ut medius fidius, iudices, inuitus ea dicam. uereor enim, cuicuimodi es, t. rosci, ne ita hunc uidear uoluisse seruare ut tibi omnino non pepercerim. cum hoc uereor et cupio tibi aliqua ex parte quod salua fide possim  parcere, rursus immuto uoluntatem meam; uenit enim mihi in mentem oris tui. tene, cum ceteri socii tui fugerent ac se occultarent, ut hoc iudicium non de illorum praeda sed de huius maleficio fieri uideretur, potissimum tibi partis istas depoposcisse ut in iudicio uersarere et sederes cum accusatore? qua in re nihil aliud adsequeris nisi ut ab omnibus mortalibus audacia tua cognoscatur et impudentia. occiso sex. roscio quis primus ameriam nuntiat? mallius glaucia, quem iam antea nominaui, tuus cliens et familiaris. quid attinuit eum potissimum nuntiare quod, si nullum iam ante consilium de morte ac de bonis eius inieras nullamque societatem neque sceleris neque praemi cum homine ullo coieras, ad te minime omnium pertinebat?—sua sponte mallius nuntiat.—quid, quaeso, eius intererat? an, cum ameriam non huiusce rei causa uenisset, casu accidit ut id quod romae audierat primus nuntiaret? cuius rei causa uenerat ameriam? 'non possum' inquit 'diuinare.' eo rem iam adducam ut nihil diuinatione opus sit. qua ratione <t.> roscio capitoni primo nuntiauit? cum ameriae sex. rosci domus uxor liberique essent, cum tot propinqui cognatique optime conuenientes, qua ratione factum est ut iste tuus cliens, sceleris tui nuntius, t. roscio capitoni potissimum nuntiaret? occisus est a cena rediens; nondum lucebat cum ameriae scitum est. quid hic incredibilis cursus, quid haec tanta celeritas festinatioque significat? non quaero quis percusserit; nihil est, glaucia, quod metuas; non excutio te, si quid forte ferri habuisti, non scrutor; nihil ad me arbitror pertinere; quoniam cuius consilio occisus sit inuenio, cuius manu sit percussus non laboro. unum hoc  sumo quod mihi apertum tuum scelus resque manifesta dat: ubi aut unde audiuit glaucia? qui tam cito sciuit? fac audisse statim; quae res eum nocte una tantum itineris contendere coegit? quae necessitas eum tanta premebat ut, si sua sponte iter ameriam faceret, id temporis roma proficisceretur, nullam partem noctis requiesceret? 