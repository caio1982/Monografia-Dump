ubi igitur aut qualis est ista mens?—ubi tua aut qualis? potesne dicere? an, si omnia ad intellegendum non habeo quae habere uellem, ne is quidem quae habeo mihi per te uti licebit? non ualet tantum animus, ut se ipse uideat, at ut oculus, sic animus se non uidens alia cernit. non uidet autem, quod minimum est, formam suam (quamquam fortasse id quoque, sed relinquamus); uim certe, sagacitatem, memoriam, motum, celeritatem uidet. haec magna, haec diuina, haec sempiterna sunt; qua facie quidem sit aut ubi habitet, ne quaerendum quidem est.  ut cum uidemus speciem primum candoremque caeli, dein conuersionis celeritatem tantam quantam cogitare non possumus, tum uicissitudines dierum ac noctium commutationesque temporum quadrupertitas ad maturitatem frugum et ad temperationem corporum aptas eorumque omnium moderatorem et ducem  solem, lunamque adcretione et deminutione luminis quasi fastorum notantem et significantem dies, tum in eodem orbe in duodecim partes distributo quinque stellas ferri eosdem cursus constantissime seruantis disparibus inter se motibus, nocturnamque caeli formam undique sideribus ornatam, tum globum terrae eminentem e mari, fixum in medio mundi uniuersi loco, duabus oris distantibus habitabilem et cultum, quarum altera, quam nos incolimus, sub áxe posita ad stéllas septem, unde hórrifer, aquilónis stridor gélidas molitúr niues, altera australis, ignota nobis, quam uocant graeci ἀντίχθονα, ceteras partis incultas, quod aut frigore rigeant aut urantur calore; hic autem, ubi habitamus, non intermittit suo tempore caelúm nitescere, árbores frondéscere, uités laetificae pámpinis pubéscere, ramí bacarum ubértate incuruéscere, segetés largiri frúges, florere ómnia, fontés scatere, herbis práta conuestírier, tum multitudinem pecudum partim ad uescendum, partim ad cultus agrorum, partim ad uehendum, partim ad corpora uestienda, hominemque ipsum quasi contemplatorem caeli ac deorum cultorem atque hominis utilitati agros omnis et maria parentia—: haec igitur et alia innumerabilia cum cernimus, possumusne dubitare quin is praesit aliquis uel effector, si haec nata sunt, ut platoni uidetur, uel, si semper fuerunt,  ut aristoteli placet, moderator tanti operis et muneris? sic mentem hominis, quamuis eam non uideas, ut deum non uides, tamen, ut deum adgnoscis ex operibus eius, sic ex memoria rerum et inuentione et celeritate motus omnique pulchritudine uirtutis uim diuinam mentis adgnoscito. 