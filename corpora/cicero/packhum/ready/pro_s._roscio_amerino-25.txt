age nunc illa uideamus, iudices, quae statim consecuta sunt. ad uolaterras in castra l. sullae mors sex. rosci quadriduo quo is occisus est chrysogono nuntiatur. quaeritur etiam nunc quis eum nuntium miserit? nonne perspicuum est eundem qui ameriam? curat chrysogonus ut eius bona ueneant statim; qui non norat hominem aut rem. at qui ei uenit in mentem praedia concupiscere hominis ignoti quem omnino numquam uiderat? soletis, cum aliquid huiusce modi audistis, iudices, continuo dicere: 'necesse est aliquem dixisse municipem aut uicinum; ei plerumque indicant, per eos plerique produntur.' hic nihil est quod suspicione occupetis. non enim ego ita disputabo: 'ueri simile est roscios istam rem ad chrysogonum detulisse; erat enim eis cum chrysogono iam antea amicitia; nam cum multos ueteres a maioribus roscii patronos hospitesque haberent, omnis eos colere atque obseruare destiterunt ac se in chrysogoni fidem et clientelam contulerunt.' haec possum omnia uere dicere, sed in hac causa coniectura nihil opus est; ipsos certo scio non negare ad haec bona chrysogonum accessisse impulsu suo. si eum qui indici causa partem acceperit oculis cernetis, poteritisne dubitare, iudices,  qui indicarit? qui sunt igitur in istis bonis quibus partem chrysogonus dederit? duo roscii. num quisnam praeterea? nemo est, iudices. num ergo dubium est quin ei obtulerint hanc praedam chrysogono qui ab eo partem praedae tulerunt?  age nunc ex ipsius chrysogoni iudicio rosciorum factum consideremus. si nihil in ista pugna roscii quod operae pretium esset fecerant, quam ob causam <a> chrysogono tantis praemiis donabantur? si nihil aliud fecerunt nisi rem detulerunt, nonne satis fuit eis gratias agi, denique, ut perliberaliter ageretur, honoris aliquid haberi? cur tria praedia tantae pecuniae statim capitoni dantur? cur quae reliqua sunt iste <t.> roscius omnia cum chrysogono communiter possidet? nonne perspicuum est, iudices, has manubias rosciis chrysogonum re cognita concessisse? 