paulo ante uii kal .  sext .   46  in tusculano cicero s. d. paeto cum essem otiosus in tusculano propterea quod discipulos obuiam miseram, ut eadem me quam maxime conciliarent familiari suo, accepi tuas litteras plenissimas suauitatis; ex quibus intellexi probari tibi meum consilium, quod, ut dionysius tyrannus, cum syracusis pulsus esset, corinthi  dicitur ludum aperuisse, sic ego sublatis iudiciis, amisso regno forensi ludum quasi habere coeperim. quid quaeris? me quoque delectat consilium. multa enim consequor: primum, id quod maxime nunc opus est, munio me ad haec tempora. id cuius modi sit nescio; tantum uideo, nullius adhuc consilium me huic anteponere, nisi forte mori melius fuit. in lectulo, fateor, sed non accidit; in acie non fui. ceteri quidem, pompeius, lentulus tuus, scipio, afranius foede perierunt. at cato praeclare. iam istuc quidem cum uolemus licebit; demus modo operam ne tam necesse nobis sit quam illi fuit, id quod agimus. ergo hoc primum.  sequitur illud: ipse melior fio, primum ualetudine, quam intermissis exercitationibus amiseram; deinde ipsa illa, si qua fuit in me, facultas orationis, nisi me ad has exercitationes rettulissem, exaruisset. extremum illud est, quod tu nescio an primum putes: pluris iam pauones confeci quam tu pullos columbinos. tu istic te hateriano iure delectas, ego me hic hirtiano. ueni igitur, si uir es, et disce a m<e> προλεγομένας quas quaeris; etsi sus mineruam. sed, quo modo uideo, si aestimationes tuas uendere non potes neque ollam denariorum implere, romam tibi remigrandum est; satius est hic cruditate quam istic fame. uideo te bona perdidisse; spero idem istuc familiaris tuos. actum igitur de te est nisi prouides. potes mulo isto, quem tibi reliquum dicis esse, quoniam cantherium comedisti, romam peruehi. sella tibi erit in ludo, tamquam hypodidascalo, proxima; eam puluinus sequetur. 