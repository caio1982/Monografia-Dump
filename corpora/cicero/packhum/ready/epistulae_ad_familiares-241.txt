iun .  uel quint .(?)   43 m. cicero s. d. d. bruto cum appio claudio c. f. summa mihi necessitudo est multis eius officiis et meis mutuis constituta. peto a te maiorem in modum uel humanitatis tuae uel mea causa ut eum auctoritate tua, quae plurimum ualet, conseruatum uelis. uolo te, cum fortissimus uir cognitus sis, etiam clementissimum existimari. magno tibi erit ornamento nobilissimum adulescentem beneficio tuo esse saluum. cuius quidem causa hoc melior debet esse quod pietate adductus propter patris restitutionem se cum antonio coniunxit. qua re etsi minus ueram causam habebis, tamen [uel probabilem] aliquam poteris inducere.  nu<tus> tuus potest hominem summo loco natum, summo ingenio, summa uirtute, officiosissimum praeterea et gratissimum, incolumem in ciuitate retinere. quod ut facias ita a te peto ut maiore studio magisue ex animo petere non possim.