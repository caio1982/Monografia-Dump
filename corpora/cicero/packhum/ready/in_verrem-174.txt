nunc reliquum, iudices, attendite, de quo et uos audistis et populus romanus non nunc primum audiet et in exteris nationibus usque ad ultimas terras peruagatum est. candelabrum e gemmis clarissimis opere mirabili perfectum reges ii, quos dico, romam cum attulissent, ut in capitolio ponerent, quod nondum perfectum templum offenderant, neque ponere potuerunt neque uulgo ostendere ac proferre uoluerunt, ut et magnificentius uideretur cum suo tempore in cella iouis optimi maximi poneretur, et clarius cum pulchritudo eius recens ad oculos hominum atque integra perueniret: statuerunt id secum in syriam reportare ut, cum audissent simulacrum iouis optimi maximi dedicatum, legatos mitterent qui cum ceteris rebus illud quoque eximium ac pulcherrimum donum in capitolium adferrent. peruenit res ad istius auris nescio quo modo; nam rex id celatum uoluerat, non quo quicquam metueret aut suspicaretur, sed ut ne multi illud ante praeciperent oculis quam populus romanus. iste petit a rege et eum pluribus uerbis rogat ut id ad se mittat; cupere se dicit inspicere neque se aliis uidendi potestatem esse facturum. antiochus, qui animo et puerili esset et regio, nihil de istius improbitate suspicatus est; imperat suis ut id in praetorium inuolutum quam occultissime deferrent. quo posteaquam attulerunt  inuolucrisque reiectis constituerunt, clamare iste coepit dignam rem esse regno syriae, dignam regio munere, dignam capitolio. etenim erat eo splendore qui ex clarissimis et pulcherrimis gemmis esse debebat, ea uarietate operum ut ars certare uideretur cum copia, ea magnitudine ut intellegi posset non ad hominum apparatum sed ad amplissimi templi ornatum esse factum. cum satis iam perspexisse uideretur, tollere incipiunt ut referrent. iste ait se uelle illud etiam atque etiam considerare; nequaquam se esse satiatum; iubet illos discedere et candelabrum relinquere. sic illi tum inanes ad antiochum reuertuntur. 