cicero bruto s. quia semper animaduerti studiose te operam dare ut ne quid meorum tibi esset ignotum, propterea non dubito quin scias non solum cuius municipi sim sed etiam quam diligenter soleam meos municipes arpinatis tueri. quorum quidem omnia commoda omnisque facultates, quibus et sacra conficere et sarta tecta aedium sacrarum locorumque communium tueri possi<n>t, consistunt in iis uectigalibus quae habent in prouincia gallia. ad ea uisenda pecuniasque quae a colonis debentur exigendas totamque rem et cognoscendam et administrandam legatos equites romanos misi mus, q. fufidium q. f., m. faucium m. f., q. mamercium q. f.  peto a te in maiorem modum pro nostra necessitudine ut tibi ea res curae sit operamque des ut per te quam commodissime negotium municipi administretur quam primumque conficiatur, ipsosque quorum nomina scripsi ut quam honorificentissime pro tua natura et quam liberalissime tractes. bonos uiros ad tuam necessitudinem adiunxeris municipiumque gratissimum beneficio tuo deuinxeris, mihi uero eo etiam gratius feceris quod cum semper tueri municipes meos consueui tum hic annus praecipue ad meam curam officiumque pertinet. nam constituendi municipi causa hoc anno aedilem filium meum fieri uolui et fratris filium et m. caesium, hominem mihi maxime necessarium. is enim magistratus in nostro municipio nec alius ullus creari solet. quos cohonestaris in primisque me si res publica municipi tuo studio diligentia bene administrata erit. quod ut facias te uehementer etiam atque etiam rogo.