uix iam uidetur locus esse qui tantos aceruos pecuniae capiat; auget, addit, accumulat. ' aurum, argentum ex praeda, ex manubiis, ex coronario ad quoscumque peruenit neque relatum est in publicum neque in monumento consumptum ,' id profiteri apud  x uiros et ad  eos referri iubet. hoc capite etiam quaestionem de clarissimis uiris qui populi romani bella gesserunt, iudiciumque de pecuniis residuis ad  x uiros translatum uidetis. horum erit nullum iudicium quantae cuiusque manubiae fuerint, quid relatum, quid residuum sit; in posterum uero lex haec imperatoribus uestris constituitur; ut, quicumque de prouincia decesserit, apud eosdem  x uiros quantum habeat praedae, manubiarum, auri coronarii, profiteatur. hic tamen uir optimus eum quem amat excipit, cn. pompeium. unde iste amor tam improuisus ac tam repentinus? qui honore  x uiratus excluditur prope nominatim, cuius iudicium legumque datio, captorum agrorum ipsius uirtute cognitio tollitur, cuius non in prouinciam, sed in ipsa castra  x uiri cum imperio, infinita pecunia, maxima potestate et iudicio rerum omnium mittuntur, cui ius imperatorium, quod semper omnibus imperatoribus est conseruatum, soli eripitur, is excipitur unus ne manubias referre iubeatur? utrum tandem hoc capite honos haberi homini, an inuidia quaeri uidetur?  remittit hoc rullo cn. pompeius; beneficio isto legis, benignitate  x uirali nihil utitur. nam si est aequum praedam ac manubias suas imperatores non in monumenta deorum immortalium neque in urbis ornamenta conferre, sed ad x uiros tamquam ad dominos reportare, nihil sibi appetit praecipui pompeius, nihil; uolt se in communi atque in eodem quo ceteri iure uersari. sin est iniquum, quirites, si turpe, si intolerandum hos  x uiros portitores omnibus omnium pecuniis constitui, qui non modo reges atque  exterarum nationum homines sed etiam imperatores uestros excutiant, non mihi uidentur honoris causa excipere pompeium, sed metuere ne ille eandem contumeliam quam ceteri ferre non possit. pompeius autem <cum> hoc animo sit ut, quicquid uobis placeat, sibi ferendum putet, quod uos ferre non poteritis, id profecto perficiet ne diutius inuiti ferre cogamini. uerum tamen cauet ut, si qua pecunia post nos consules ex nouis uectigalibus recipiatur, ea  x uiri utantur. noua porro uectigalia uidet ea fore quae pompeius adiunxerit. ita remissis manubiis uectigalibus eius uirtute partis se frui putat oportere. 