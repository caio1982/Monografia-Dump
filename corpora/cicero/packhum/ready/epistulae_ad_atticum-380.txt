xu kal .  mai .   44  in puteolano <cicero attico sal.> de re publica multa cognoui ex tuis litteris, quas quidem multiiuges accepi uno tempore a uestori liberto. ad ea autem quae requiris breui respondebo. primum uehementer me cluuiana delectant. sed quod quaeris quid arcessierim chrysippum, tabernae mihi duae corruerunt reliquaeque rimas agunt; itaque non solum inquilini sed mures etiam migrauerunt. hanc ceteri calamitatem uocant, ego ne incommodum quidem. o socrate et socratici uiri! numquam uobis gratiam referam. di immortales, quam mihi ista pro nihilo! sed tamen ea ratio aedificandi initur, consiliario quidem et auctore uestorio, ut hoc damnum quaestuosum sit.  hic turba magna est eritque, ut audio, maior; duo quidem quasi designati consules. o di boni! uiuit tyrannis, tyrannus occidit! eius interfecti morte laetamur cuius facta defendimus! itaque quam seuere nos †m. cutius† accusat, ut pudeat uiuere, neque iniuria. nam mori miliens praestitit quam haec pati; quae mihi uidentur habitura etiam uetustatem.  et balbus hic est multumque mecum. ad quem a uetere litterae datae prid. kal. ian., cum a se caecilius circumsederetur et iam teneretur, uenisse cum maximis copiis pacorum parthum; ita sibi esse eum ereptum multis suis amissis. in qua re accusat uulcatium. ita mihi uidetur bellum illud instare. sed dolabella et nicias uiderint. idem balbus meliora de gallia.  xxi  die  litteras habebat germanos illasque nationes re audita de caesare legatos misisse ad aurelium, qui est praepositus ab hirtio: se quod imperatum esset esse facturos. quid quaeris? omnia plena pacis, aliter ac mihi caluenna dixerat.