sed ut facillime, quales simus, tales esse uideamur, etsi in eo ipso uis maxima est, ut simus ii, qui haberi uelimus, tamen quaedam praecepta danda sunt. nam si quis ab ineunte aetate habet causam celebritatis et nominis aut a patre acceptam, quod tibi, mi cicero, arbitror contigisse, aut aliquo casu atque fortuna, in hunc oculi omnium coniciuntur atque in eum, quid agat, quemadmodum uiuat, inquiritur, et, tamquam in clarissima luce uersetur, ita nullum obscurum potest nec dictum eius esse nec factum. quorum autem prima aetas propter humilitatem et obscuritatem in hominum ignoratione uersatur, ii, simul ac iuuenes esse coeperunt, magna spectare et ad ea rectis studiis debent contendere; quod eo firmiore animo facient, quia non modo non inuidetur illi aetati uerum etiam fauetur. prima est igitur adulescenti commendatio ad gloriam, si qua ex bellicis rebus comparari potest, in qua  multi apud maiores nostros extiterunt; semper enim fere bella gerebantur. tua autem aetas incidit in id bellum, cuius altera pars sceleris nimium habuit, altera felicitatis parum. quo tamen in bello cum te pompeius alae [alteri] praefecisset, magnam laudem et a summo uiro et ab exercitu consequebare equitando, iaculando, omni militari labore tolerando. atque ea quidem tua laus pariter cum re publica cecidit. mihi autem haec oratio suscepta non de te est, sed de genere toto. quam ob rem pergamus ad ea, quae restant.  ut igitur in reliquis rebus multo maiora opera sunt animi quam corporis, sic eae res quas ingenio ac ratione persequimur, gratiores sunt quam illae, quas uiribus. prima igitur commendatio proficiscitur a modestia, tum pietate in parentes, in suos beniuolentia. facillume autem et in optimam partem cognoscuntur adulescentes, qui se ad claros et sapientes uiros bene consulentes rei publicae contulerunt, quibuscum si frequentes sunt, opinionem adferunt populo eorum fore se similes, quos sibi ipsi delegerint ad imitandum. p. rutilii adulescentiam ad opinionem et innocentiae et iuris scientiae p. mucii commendauit domus. nam l. quidem crassus, cum esset admodum adulescens, non aliunde mutuatus est, sed sibi ipse peperit maximam laudem ex illa accusatione nobili et gloriosa, et qua aetate qui exercentur, laude adfici solent, ut de demosthene accepimus, ea aetate l. crassus ostendit, id se in foro optume iam facere, quod etiam tum poterat domi cum laude meditari.  