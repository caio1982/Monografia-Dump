cum duae leges inter se discrepent, uidendum est primum, num quae <o>brogatio aut derogatio sit; deinde utrum leges ita dissentiant, ut altera iubea<t>, altera uetet, an ita, ut altera cogat, altera permittat. infirma enim erit eius defensio, qui negabit se fecisse, quod cogeretur, cum altera lex permitteret: plus enim ualet sanctio permissione. item illa defensio tenuis est, cum ostenditur id factum esse, quod ea lex sanciat, cui legi obrogatum aut derogatum sit; id, quod posteriore lege sanctum sit, esse neclectum. cum haec erunt considerata, statim nostrae legis expositione, recitatione, conlaudatione utemur. deinde contrariae legis enodabimus uoluntatem et eam trahemus ad nostrae causae commodum. dein de iuridiciali  absoluta sumemus rationem iuris et quaeremus partes iuris, utrocum faciant; de qua parte iuri<diciali>s posterius disseremus.  si ambiguum esse scriptum putabitur, quod in duas aut plures sententias trahi possit, hoc modo tractandum est: primum, sitne ambiguum, quaerendum<s>t; deinde, quomodo scriptum <esset>, si id, quod aduersarii interpretantur, scriptor fieri uoluisset, ostendendum est; deinde id, quod nos interpretemur, et fieri posse, et honeste recte lege more natura bono et aequo fieri posse; quod aduersarii interpretentur, ex contrario; nec esse ambigue scriptum, cum intellegatur, utra sententia uera sit.  sunt, qui arbitrentur ad hanc causam tractandam uehementer pertinere cognitionem amphiboliarum eam, quae ab dialecticis proferatur. nos uero arbitramur non modo nullo adiumento esse, sed potius maximo inpedimento. omnes enim illi amphibolias aucupantur, eas etiam, quae ex altera parte sententiam nullam possunt interpretari. itaque et alieni sermonis molesti interpellatores et scripti cum odiosi tum obscuri interpretes sunt; et dum caute et expedite loqui uolunt, infantissimi reperiuntur. ita dum metuunt in dicendo, ne quid ambiguum dicant, nomen suum pronuntiare non possunt. uerum horum pueriles opini ones rectissimis rationibus, cum uoles, refellemus. in praesentiarum hoc intercedere non alienum fuit, ut huius infantiae garrulam disciplinam contemneremus. 