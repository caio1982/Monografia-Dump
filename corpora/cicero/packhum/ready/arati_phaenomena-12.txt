Sed cum de terris uis est patefacta Leonis, omnia quae Cancer praeclaro detulit ortu cedunt obscurata; simul uis magna Aquilai pellitur; adflexo considens corpore Nixus iam supero ferme depulsus lumine cedit, sed laeuum genus atque inlustrem linquit in alto plantam. Tum contra exoritur clarum caput Hydrae, et Lepus et Procyon, qui sese feruidus infert ante Canem: inde Canis uestigia prima uidentur.  Non pauca e caelo depellens signa, repente exoritur pandens inlustria lumina Virgo. Cedit clara Fides Cyllenia, mergitur unda Delphinus, simul obtegitur depulsa Sagitta, atque Auis ad summam caudam primasque recedit pinnas, et magnus pariter delabitur Amnis. Hic Equus a capite et longa ceruice latescit. Longius exoritur iam claro corpore serpens Creterraque tenus lucet mortalibus Hydra.  Inde pedes Canis ostendit iam posteriores, et post ipse trahit claro cum lumine Puppim: insequitur labens per caeli lumina Nauis, et cum iam toto processit corpore Virgo, haec medium ostendit radiato stipite malum.  At cum procedunt obscuro corpore Chelae, existit pariter larga cum luce Bootes, cuius in aduerso est Arcturus corpore fixus, totaque iam supera fulgens prolabitur Argo, Hydraque, quod late caelo disparsa tenetur, nondum tota patet: nam caudam contegit umbra. Iam dextrum genus et decoratam lumine suram erigit ille uacans uulgato nomine Nixus, quem nocte extinctum atque exortum uidimus una persaepe, ut paruum tranans geminauerit orbem. Hic genus et suram cum Chelis erigit alte; ipse autem praeceps obscura nocte tenetur, dum Nepa et Arquitenens inuisant lumina caeli: nam secum medium pandet Nepa, tollere uero in caelum totum exoriens conabitur Arcus. Hic tribus elatus cum signis corpore toto  lucet; at exoritur media de parte Corona, caudaque Centauri extremo candore refulget. Hic se iam totum caecas Equus abdit in umbras, quem rutila fulgens pluma praeteruolat Ales; occidit Andromedae clarum caput, et fera Pistrix labitur, horribilis epulas funesta requirens. Hanc contra Cepheus non cessat tendere palmas; illa usque ad spinam mergens se caerula condit, at Cepheus caput atque umeros palmasque reclinat. 