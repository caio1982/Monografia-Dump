intellego, pontifices, me plura extra causam dixisse quam aut opinio tulerit aut uoluntas mea; sed cum me purgatum uobis esse cuperem, tum etiam uestra in me attente audiendo benignitas prouexit orationem meam. sed hoc compensabo breuitate eius orationis quae pertinet ad ipsam causam cognitionemque uestram; quae cum sit in ius religionis et in ius rei publicae distributa, religionis partem, quae multo est uerbosior, praetermittam, de iure rei publicae dicam. quid est enim aut tam adrogans quam de religione, de rebus diuinis, caerimoniis, sacris pontificum conlegium docere conari, aut tam stultum quam, si quis quid in uestris libris inuenerit, id narrare uobis, aut tam curiosum quam ea scire uelle de quibus maiores nostri uos solos et consuli et scire uoluerunt? nego potuisse iure publico, legibus iis quibus haec ciuitas utitur, quemquam ciuem ulla eius modi calamitate adfici sine iudicio: hoc iuris in hac ciuitate etiam tum cum reges essent dico fuisse, hoc nobis esse a maioribus traditum, hoc esse denique proprium liberae ciuitatis, ut nihil de capite ciuis aut de bonis sine iudicio senatus aut populi aut eorum qui de quaque re constituti iudices sint detrahi possit. uidesne me non radicitus euellere omnis actiones tuas neque illud agere, quod apertum est, te omnino nihil gessisse iure, non fuisse tribunum plebis, hodie esse patricium? dico apud pontifices, augures adsunt: uersor in medio iure publico.  quod est, pontifices, ius adoptionis? nempe ut is adoptet  qui neque procreare iam liberos possit, et cum potuerit sit expertus. quae deinde causa cuique sit adoptionis, quae ratio generum ac dignitatis, quae sacrorum, quaeri a pontificum conlegio solet. quid est horum in ista adoptione quaesitum? adoptat annos uiginti natus, etiam minor, senatorem. liberorumne causa? at procreare potest; habet uxorem, suscipiet ex ea liberos; exheredabit igitur pater filium. quid? sacra clodiae gentis cur intereunt, quod in te est? quae omnis notio pontificum, cum adoptarere, esse debuit: nisi forte ex te ita quaesitum est, num perturbare rem publicam seditionibus uelles et ob eam causam adoptari, non ut eius filius esses, sed ut tribunus plebis fieres et funditus euerteres ciuitatem. respondisti, credo, te ita uelle. pontificibus bona causa uisa est: adprobauerunt. non aetas eius qui adoptabat est quaesita, ut in cn. aufidio, m. pupio, quorum uterque nostra memoria summa senectute alter oresten, alter pisonem adoptauit, quas adoptiones sicut alias innumerabilis hereditates nominis pecuniae sacrorum secutae sunt. tu neque fonteius es, qui esse debebas, neque patris heres, neque amissis sacris paternis in haec adoptiua uenisti. ita perturbatis sacris, contaminatis gentibus, et quam deseruisti et quam polluisti, iure quiritium legitimo tutelarum et hereditatium relicto, factus es eius filius contra fas cuius per aetatem pater esse potuisti. dico apud pontifices: nego istam adoptionem pontificio iure esse factam: primum quod eae uestrae sunt aetates ut is qui te adoptauit uel fili tibi loco per aetatem esse potuerit, uel eo quo fuit: deinde quod causa quaeri solet adoptandi, ut et is adoptet qui quod natura iam adsequi non potest legitimo et pontificio iure quae rat, et ita adoptet ut ne quid aut de dignitate generum aut de sacrorum religione minuatur: illud in primis, ne qua calumnia, ne qua fraus, ne qui dolus adhibeatur: ut haec simulata adoptio fili quam maxime ueritatem illam suscipiendorum liberorum imitata esse uideatur. quae maior calumnia est quam uenire imberbum adulescentulum, bene ualentem ac maritum, dicere filium senatorem populi romani sibi uelle adoptare; id autem scire et uidere omnis, non ut ille filius instituatur, sed ut e patriciis exeat <et> tribunus plebis fieri possit, idcirco adoptari? neque id obscure; nam adoptatum emancipari statim, ne sit eius filius qui adoptarit. cur ergo adoptabat? probate genus adoptionis: iam omnium sacra interierint, quorum custodes uos esse debetis, iam patricius nemo relinquetur. cur enim quisquam uellet tribunum plebis se fieri non licere, angustiorem sibi esse petitionem consulatus, in sacerdotium cum possit uenire, quia patricio non sit is locus, non uenire? ut cuique aliquid acciderit qua re commodius sit esse plebeium, simili ratione adoptabitur. ita populus romanus breui tempore neque regem sacrorum neque flamines nec salios habebit, nec ex parte dimidia reliquos sacerdotes neque auctores centuriatorum et curiatorum comitiorum, auspiciaque populi romani, si magistratus patricii creati non sint, intereant necesse est, cum interrex nullus sit, quod et ipsum patricium esse et a patriciis prodi necesse est. dixi apud pontifices istam adoptionem nullo decreto huius conlegi probatam, contra omne pontificum ius factam, pro nihilo esse habendam; qua sublata intellegis totum tribunatum tuum concidisse. 