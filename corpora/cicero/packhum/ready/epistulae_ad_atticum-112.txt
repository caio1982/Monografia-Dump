xii kal .  ian .   51   ( § 5)  in castris ad pindenissum cicero attico sal. saturnalibus mane se mihi pindenissitae dediderunt, septimo et quinquagesimo die postquam oppugnare eos coepimus. 'quid, malum? isti pindenissitae qui sunt?' inquies; 'nomen audiui numquam.' quid ego faciam? num potui ciliciam aetoliam aut macedoniam reddere? hoc iam sic habeto, nunc hoc exercitu hic tanta negotia geri potuisse. quae cognosce ἐν ἐπιτομῇ: sic enim mihi concedis proximis litteris.   ephesum ut uenerim nosti, qui etiam mihi gratulatus es illius diei celebritatem, qua nihil me umquam delectauit magis. inde oppidis iis quae erant mirabiliter accepti laodiceam prid. kal. sext. uenimus. ibi morati biduum perillustres fuimus honorificisque uerbis omnis iniurias reuellimus superiores; quod idem apameae quinque dies morati et synnadis triduum, philomeli quinque dies, iconi decem, fecimus. nihil ea iuris dictione aequabilius, nihil lenius, nihil grauius.  inde in castra ueni a. d.  uii  kal. sept. a. d.  iii  exercitum lustraui apud iconium. ex his castris, cum graues de parthis †et ceris† nuntii uenirent, perrexi in ciliciam per cappadociae partem eam quae ciliciam attingit, eo consilio et ut armenius artauasdes et ipsi parthi cappadocia se excludi putarent. cum dies quinque ad cybistra cappadociae castra habuissem, certior sum factus parthos ab illo aditu cappadociae longe abesse, ciliciae magis imminere; itaque confestim iter in ciliciam feci per tauri pylas.  tarsum ueni a. d.  iii  non. oct. inde ad amanum contendi, qui syriam a cilicia in aquarum diuortio diuidit; qui mons erat hostium plenus sempiternorum. hic a. d.  iii  id. oct. magnum numerum hostium occidimus; castella munitissima nocturno pomptini aduentu, nostro matutino cepimus, incendimus; imperatores appellati sumus. castra paucos dies habuimus ea ipsa quae contra darium habuerat apud issum alexander, imperator haud paulo melior quam aut tu aut  ego. ibi dies quinque morati direpto et uastato amano inde discessimus. interim (scis enim dici quaedam πανικά, dici item τὰ κενὰ τοῦ πολέμου) rumore aduentus nostri et cassio, qui antiochia tenebatur, animus accessit et parthis timor iniectus est; itaque eos cedentis ab oppido cassius insecutus rem bene gessit; qua in fuga magna auctoritate osaces dux parthorum uulnus accepit eoque interiit paucis post diebus. erat in syria nostrum nomen in gratia.  uenit interim bibulus. credo, uoluit appellatione hac inani nobis esse par: in eodem amano coepit loreolam in mustaceo quaerere. at ille cohortem primam totam perdidit centurionemque primi pili, nobilem sui generis, asinium dentonem et reliquos cohortis eiusdem et sex. lucilium, t. gaui caepionis locupletis et splendidi hominis filium, tribunum militum; sane plagam odiosam acceperat cum re tum tempore.  nos ad pindenissum, quod oppidum munitissimum eleutherocilicum omnium memoria in armis fuit; feri homines et acres et omnibus rebus ad defendendum parati. cinximus uallo et fossa; aggere maximo, uineis, turre altissima, magna tormentorum copia, multis sagittariis, magno labore, apparatu, multis sauciis nostris, incolumi exercitu, negotium confecimus. hilara sane saturnalia militibus quoque, quibus exceptis <captiuis> reliquam praedam concessimus. mancipia uenibant saturnalibus tertiis; cum haec scribebam, in tribunali res erat ad hs  cxx . hinc exercitum in hiberna agri male pacati deducendum quinto fratri dabam; ipse me laodiceam recipiebam.   haec adhuc. sed ad praeterita reuertamur. quod me maxime hortaris et quod pluris est quam omnia, in quo laboras ut etiam ligurino Μώμῳ satis faciamus, moriar si quicquam fieri potest elegantius. nec tamen ego hanc continentiam appello, quae uirtus uoluptati resistere uidetur; ego in uita mea nulla umquam uoluptate tanta sum adfectus quanta adficior hac integritate, nec me tam fama, quae summa est, quam res ipsa delectat. quid quaeris? fuit tanti. me ipse non noram nec satis sciebam quid in hoc genere facere possem. recte πεφυσίωμαι: nihil est praeclarius. interim haec λαμπρά: ariobarzanes opera mea uiuit, regnat; ἐν παρόδῳ consilio et auctoritate et quod insidiatoribus eius ἀπρόσιτον me, non modo ἀδωροδόκητον, praebui regem regnumque seruaui. interea e cappadocia ne pilum quidem. brutum abiectum quantum potui excitaui; quem non minus amo quam tu, paene dixi quam te. atque etiam spero toto anno imperi nostri terruncium sumptus in prouincia nullum fore.  habes omnia. nunc publice romam litteras mittere parabam. uberiores erunt quam si ex amano misissem. at te romae non fore! sed est totum <in eo positum>, quid kal. mart. futurum sit; uereor enim ne, cum de prouincia agetur, si caesar resistet, nos retineamur. his tu si adesses, nihil timerem.  redeo ad urbana, quae ego diu ignorans ex tuis iucundissimis litteris a. d. < x > u  kal. ian. denique cognoui. eas diligentissime philogenes, libertus tuus, curauit perlonga et non satis tuta uia perferendas. nam quas laeni pueris scribis datas  non acceperam. iucunda de caesare et quae senatus decreuit et quae tu speras; quibus ille si cedit, salui sumus. incendio plaetoriano quod †leius† adustus est minus moleste fero. lucceius de q. cassio cur tam uehemens fuerit et quid actum sit aueo scire.  ego cum laodiceam uenero quinto sororis tuae filio togam puram iubeor dare; cui moderabor diligentius. deiotarus, cuius auxiliis magnis usus sum, ad me, ut scripsit, cum ciceronibus laodiceam uenturus erat. tuas etiam epiroticas exspecto litteras, ut habeam rationem non modo negoti uerum etiam oti tui. nicanor in officio est et a me liberaliter tractatur; quem, ut puto, romam cum litteris publicis mittam, ut et diligentius perferantur et idem ad me certa de te et a te referat. alexis quod mihi totiens salutem adscribit est gratum; sed cur non suis litteris idem facit quod meus ad te alexis facit? phemio quaeritur κέρας. sed haec hactenus. cura ut ualeas et ut sciam quando cogites romam. etiam atque etiam uale.  tua tuosque thermo et praesens ephesi diligentissime commendaram et nunc per litteras ipsumque intellexi esse perstudiosum tui. tu uelim, quod antea ad te scripsi, de domo pammeni des operam ut quod tuo meoque beneficio puer habet cures ne qua ratione conuellatur; utrique nostrum honestum existimo, tum mihi erit pergratum. 