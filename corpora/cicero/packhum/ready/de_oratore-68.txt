omnis igitur oratio conficitur ex uerbis; quorum primum nobis ratio simpliciter uidenda est, deinde coniuncte. nam est quidam ornatus orationis, qui ex singulis uerbis est; alius, qui ex continuatis [coniunctis] constat. ergo utimur uerbis aut eis, quae propria sunt et certa quasi uocabula rerum, paene una nata cum rebus ipsis; aut eis, quae transferuntur et quasi alieno in loco conlocantur; aut eis, quae nouamus et facimus ipsi. in propriis igitur est [uerbis] illa laus oratoris, ut abiecta atque obsoleta fugiat, lectis atque inlustribus utatur, in quibus plenum quiddam et sonans inesse uideatur. sed in hoc uerborum genere propriorum dilectus est habendus quidam atque is aurium quodam iudicio ponderandus est; in quo consuetudo etiam bene loquendi ualet plurimum. itaque hoc, quod uulgo de oratoribus ab imperitis dici solet "bonis hic uerbis," aut "aliquis non bonis utitur," non arte aliqua perpenditur, sed quodam quasi naturali sensu iudicatur: in quo non magna laus est uitare uitium, quamquam est magnum, uerum tamen hoc quasi solum quoddam atque fundamentum est, uerborum usus et copia bonorum. sed quid ipse aedificet  orator et in quo adiungat artem, id esse nobis quaerendum [atque explicandum] uidetur. tria sunt igitur in uerbo simplici, quae orator adferat ad inlustrandam atque exornandam orationem: aut inusitatum uerbum aut nouatum aut translatum. inusitata sunt prisca fere ac uetustate ab usu cotidiani sermonis iam diu intermissa, quae sunt poetarum licentiae liberiora quam nostrae; sed tamen raro habet etiam in oratione poeticum aliquod uerbum dignitatem. neque enim illud fugerim dicere, ut caelius "qua tempestate poenus in italiam uenit," nec "prolem" aut "subolem" aut "effari" aut "nuncupare" aut, ut tu soles, catule, "non rebar" aut "opinabar"; aut alia multa, quibus loco positis grandior atque antiquior oratio saepe uideri solet. nouantur autem uerba, quae ab eo, qui dicit, ipso gignuntur ac fiunt, uel coniungendis uerbis, ut haec: tum pauor sapientiam omnem mi exanimato expectorat. num non uis huius me uersutiloquas malitias . . . uidetis enim et "uersutiloquas" et "expectorat" ex coniunctione facta esse uerba, non nata; sed saepe uel sine coniunctione uerba nouantur ut "ille senius desertus," ut "di genitales," ut "bacarum ubertate incuruescere." tertius ille modus transferendi uerbi late patet, quem necessitas genuit inopia coacta et angustiis, post autem iucunditas delectatioque celebrauit. nam ut uestis frigoris depellendi causa reperta primo, post adhiberi coepta est ad ornatum etiam corporis et dignitatem, sic uerbi translatio instituta est inopiae causa, frequentata delectationis. nam gemmare  uitis, luxuriem esse in herbis, laetas segetes etiam rustici dicunt. quod enim declarari uix uerbo proprio potest, id translato cum est dictum, inlustrat id, quod intellegi uolumus, eius rei, quam alieno uerbo posuimus, similitudo. ergo haec translationes quasi mutuationes sunt, cum quod non habeas aliunde sumas, illae paulo audaciores, quae non inopiam indicant, sed orationi splendoris aliquid arcessunt; quarum ego quid uobis aut inueniendi rationem aut genera ponam? [similitudinis est ad uerbum unum contracta breuitas, quod uerbum in alieno loco tamquam in suo positum si agnoscitur, delectat, si simile nihil habet, repudiatur]; sed ea transferri oportet, quae aut clariorem faciunt rem, ut illa omnia: inhorrescit mare, tenebrae conduplicantur, noctisque et nimbum occaecat  nigror, flamma inter nubis coruscat, caelum tonitru contremit, grando mixta imbri largifico subita praecipitans cadit, undique omnes uenti erumpunt, saeui exsistunt turbines, feruit aestu pelagus: omnia fere, quo essent clariora, translatis per similitudinem uerbis dicta sunt; aut quo significatur magis res tota siue facti alicuius siue consili, ut ille, qui occultantem consulto, ne id, quod ageretur, intellegi posset, duobus translatis uerbis similitudine ipsa indicat: quandoquidem is se circum uestit dictis, saepit se dolo. non numquam etiam breuitas translatione conficitur, ut illud "si telum manu fugit": imprudentia teli missi breuius propriis uerbis exponi non potuit, quam est uno significata  translato. hoc in genere persaepe mihi admirandum uidetur quid sit, quod omnes translatis et alienis magis delectentur uerbis quam propriis et suis. nam si res suum nomen et uocabulum proprium non habet, ut pes in naui, ut nexum, quod per libram agitur, ut in uxore diuortium, necessitas cogit, quod non habeas, aliunde sumere; sed in suorum uerborum maxima copia tamen homines aliena multo magis, si sunt ratione translata, delectant. id accidere credo, uel quod ingeni specimen est quoddam transilire ante pedes posita et alia longe repetita sumere; uel quod is, qui audit, alio ducitur cogitatione neque tamen aberrat, quae maxima est delectatio; uel quod in singulis uerbis res ac totum simile conficitur; uel quod omnis translatio, quae quidem sumpta ratione est, ad sensus ipsos admouetur, maxime oculorum, qui est sensus acerrimus. nam et odor urbanitatis et mollitudo humanitatis et murmur maris et dulcitudo orationis sunt ducta a ceteris sensibus; illa uero oculorum multo acriora, quae paene ponunt in conspectu animi, quae cernere et uidere non possumus. nihil est enim in rerum natura, cuius nos non in aliis rebus possimus uti uocabulo et nomine. unde enim simile duci potest, potest autem ex omnibus, indidem uerbum unum, quod similitudinem continet, translatum lumen adferet orationi. quo in genere primum est fugienda dissimilitudo: "caeli ingentes fornices"; quamuis sphaeram in scaenam, ut dicitur, attulerit ennius, tamen in sphaera fornicis similitudo inesse non potest. uiue, ulixes; dum licet: oculis postremum lumen radiatum rape!  non dixit "pete" non "cape,"—haberet enim moram sperantis diutius esse uicturum—sed "rape": est hoc uerbum ad id aptatum, quod ante dixerat, "dum licet." deinde uidendum est ne longe simile sit ductum: "syrtim" patrimoni, "scopulum" libentius dixerim; "charybdim" bonorum, "uoraginem" potius; facilius enim ad ea, quae uisa, quam ad illa, quae audita sunt, mentis oculi feruntur; et quoniam haec uel summa laus est in uerbis transferendis, ut sensum feriat id, quod translatum sit, fugienda est omnis turpitudo earum rerum, ad quas eorum animos, qui audient, trahet similitudo. nolo dici morte africani "castratam" esse rem publicam, nolo "stercus curiae" dici glauciam; quamuis sit simile, tamen est in utroque deformis cogitatio similitudinis; nolo esse aut maius, quam res postulet: "tempestas comissationis"; aut minus: "comissatio tempestatis"; nolo esse uerbum angustius id, quod translatum sit, quam fuisset illud proprium ac suum: quidnam est, obsecro? quid te adirier abnutas? melius esset uetas, prohibes, absterres; quoniam ille dixerat: ilico istic, ne contagio mea bonis umbraue obsit . . . . atque etiam, si uereare, ne paulo durior translatio esse uideatur, mollienda est praeposito saepe uerbo; ut si olim, m. catone mortuo, "pupillum" senatum quis relictum diceret, paulo durius; sin, "ut ita dicam, pupillum," aliquanto mitius: etenim uerecunda debet esse translatio, ut deducta esse in alienum locum, non inrupisse, atque ut  precario, non ui, uenisse uideatur. modus autem nullus est florentior in singulis uerbis neque qui plus luminis adferat orationi; nam illud, quod ex hoc genere profluit, non est in uno uerbo translato, sed ex pluribus continuatis conectitur, ut aliud dicatur, aliud intellegendum sit: neque me patiar iterum ad unum scopulum ut olim classem achiuom  offendere. atque illud, erras, erras; nam exsultantem te et praefidentem tibi repriment ualidae legum habenae atque imperi insistent  iugo. sumpta re simili uerba illius rei propria deinceps in rem aliam, ut dixi, transferuntur. est hoc magnum ornamentum orationis, in quo obscuritas fugienda est; etenim hoc fere genere fiunt ea, quae dicuntur aenigmata; non est autem in uerbo modus hic, sed in oratione, id est, in continuatione uerborum. ne illa quidem traductio atque immutatio in uerbo quandam fabricationem habet [sed in oratione]: africa terribili tremit horrida terra tumultu; [pro afris est sumpta africa,] neque factum est uerbum, ut "mare saxifragis undis"; neque translatum, ut "mollitur mare"; sed ornandi causa proprium proprio commutatum: desine, roma, tuos hostis . . . . <et> testes sunt campi magni . . . . grauis est modus in ornatu orationis et saepe sumendus;  ex quo genere haec sunt, martem belli esse communem, cererem pro frugibus, liberum appellare pro uino, neptunum pro mari, curiam pro senatu, campum pro comitiis, togam pro pace, arma ac tela pro bello; quo item in genere et uirtutes et uitia pro ipsis, in quibus illa sunt, appellantur: "luxuries quam in domum inrupit," et "quo auaritia penetrauit"; aut "fides ualuit, iustitia confecit." uidetis profecto genus hoc totum, cum inflexo immutatoque uerbo res eadem enuntiatur ornatius; cui sunt finitima illa minus ornata, sed tamen non ignoranda, cum intellegi uolumus aliquid aut ex parte totum, ut pro aedificiis cum parietes aut tecta dicimus; aut ex toto partem, ut cum unam turmam equitatum populi romani dicimus; aut ex uno pluris: at romanus homo, tamenetsi res bene gesta est corde suo trepidat; aut cum ex pluribus intellegitur unum: nos sumus romani, qui fuimus ante rudini; aut quocumque modo, non ut dictum est, in eo genere intellegitur, sed ut sensum est. abutimur saepe etiam uerbo non tam eleganter quam in transferendo, sed etiam si licentius, tamen interdum non impudenter; ut cum grandem orationem pro longa, minutum animum pro paruo dicimus. uerum illa uidetisne esse non uerbi, sed orationis, quae ex pluribus, ut exposui, translationibus conexa sunt? haec autem, quae aut immutata esse dixi aut aliter intellegenda ac dicerentur, sunt translata quodam modo. ita fit, ut omnis singulorum uerborum uirtus atque laus tribus exsistat ex rebus: si aut uetustum uerbum sit, quod tamen consuetudo ferre possit; aut factum uel coniunctione uel nouitate, in quo item est auribus consuetudinique parcendum; aut  translatum, quod maxime tamquam stellis quibusdam notat et illuminat orationem. 