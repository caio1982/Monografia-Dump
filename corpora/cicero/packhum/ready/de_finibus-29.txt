hoc loco tenere se triarius non potuit. obsecro, inquit, torquate, haec dicit epicurus? quod mihi quidem uisus est, cum sciret, uelle tamen confitentem audire torquatum.  at ille non pertimuit saneque fidenter: istis quidem ipsis uerbis, inquit; sed quid sentiat, non uidetis.  si alia sentit, inquam, alia loquitur, numquam intellegam quid sentiat; sed plane dicit quod intellegit. idque si ita dicit, non esse reprehendendos luxuriosos, si sapientes sint, dicit absurde, similiter et si dicat non reprehendendos parricidas, si nec cupidi sint nec deos metuant nec mortem nec dolorem. et tamen quid attinet luxuriosis ullam exceptionem dari aut fingere aliquos, qui, cum luxuriose uiuerent, a summo philosopho non reprehenderentur eo nomine dumtaxat, cetera cauerent? sed tamen nonne reprehenderes, epicure, luxuriosos ob eam ipsam causam, quod ita uiuerent, ut persequerentur cuiusque modi uoluptates, cum esset praesertim, ut ais tu, summa uoluptas nihil dolere? atqui reperiemus asotos primum ita non religiosos, ut edint de patella, deinde ita mortem non timentes, ut illud in ore habeant ex hymnide: 'mihi sex menses sátis sunt uitae, séptimum orco spóndeo'. iam doloris medicamenta illa epicurea tamquam de narthecio proment: 'si grauis, breuis; si longus, leuis.' unum nescio, quo modo possit, si luxuriosus sit, finitas cupiditates habere. quid ergo attinet dicere: 'nihil haberem, quod reprehenderem, si finitas cupiditates haberent'? hoc est  dicere: 'non reprehenderem asotos, si non essent asoti.' isto modo ne improbos quidem, si essent boni uiri. hic homo seuerus luxuriam ipsam per se reprehendendam non putat, et hercule, torquate, ut uerum loquamur, si summum bonum uoluptas est, rectissime non putat. 