med .  apr .(?)   46 m. cicero s. d. m. mario persaepe mihi cogitanti de communibus miseriis in quibus tot annos uersamur et, ut uideo, uersabimur solet in mentem uenire illius temporis quo proxime fuimus una; quin etiam ipsum diem memoria teneo. nam a. d. iii<i> id. mai. lentulo et marcello consulibus, cum in pompeianum uesperi uenissem, tu mihi sollicito animo praesto fuisti. sollicitum autem te habebat cogitatio cum offici tum etiam periculi mei. si manerem in italia, uerebare ne officio deessem; si proficiscerer ad bellum, periculum te meum commouebat. quo tempore uidisti profecto me quoque ita conturbatum ut non explicarem quid esset optimum factu. pudori tamen malui famaeque cedere quam salutis meae rationem ducere.  cuius me mei facti paenituit, non tam propter periculum meum quam propter uitia multa quae ibi offendi quo ueneram: primum neque magnas copias neque bellicosas; deinde, extra ducem paucosque praeterea (de principibus loquor), reliquos primum in ipso bello rapacis, deinde in oratione ita crudelis ut ipsam uictoriam horrerem; maximum autem aes alienum amplissimorum uirorum. quid quaeris? nihil boni praeter causam. quae cum uidissem, desperans uictoriam primum coepi suadere pacem, cuius fueram semper auctor; deinde, cum ab ea sententia pompeius ualde abhorreret, suadere institui ut bellum duceret. hoc interdum  probabat et in ea sententia uidebatur fore, et fuisset fortasse nisi quadam ex pugna coepisset suis militibus confidere. ex eo tempore uir ille summus nullus imperator fuit. signa tirone et collecticio exercitu cum legionibus robustissimis contulit. uictus turpissime amissis etiam castris solus fugit.  hunc ego mihi belli finem feci nec putaui, cum integri pares non fuissemus, fractos superiores fore. discessi ab eo bello in quo aut in acie cadendum fuit aut in aliquas insidias incidendum aut deueniendum in uictoris manus aut ad iubam confugiendum aut capiendus tamquam exsilio locus aut consciscenda mors uoluntaria. certe nihil fuit praeterea, si te uictori nolles aut non auderes committere. ex omnibus autem iis quae dixi incommodis nihil tolerabilius exsilio, praesertim innocenti, ubi nulla adiuncta est turpitudo; addo etiam, cum ea urbe careas in qua nihil sit quod uidere possis sine dolore.  ego cum meis <et>, si quicquam nunc cuiusquam est, etiam in meis esse malui. quae acciderunt omnia dixi futura. ueni domum, non quo optima uiuendi condicio esset, sed tamen, si esset aliqua forma rei publicae, tamquam in patria ut essem, si nulla, tamquam in exsilio. mortem mihi cur consciscerem causa non uisa est, cur optarem multae causae. uetus est enim, ubi non sis qui fueris, non esse cur uelis uiuere. sed tamen uacare culpa magnum est solacium, praesertim cum habeam duas res quibus me sustentem, optimarum artium scientiam et maximarum rerum gloriam; quarum altera mihi uiuo numquam eripietur, altera ne mortuo quidem.  haec ad te scripsi uerbosius et tibi molestus fui quod te cum mei tum rei publicae cognoui amantissimum. notum tibi omne meum consilium esse uolui, ut primum scires me numquam uoluisse plus quemquam posse quam uniuersam rem publicam, postea autem quam alicuius culpa tantum  ualeret unus ut obsisti non posset, me uoluisse pacem; amisso exercitu et eo duce in quo spes fuerat uno me uoluisse etiam reliquis omnibus, postquam non potuerim, mihi ipsi finem fecisse belli; nunc autem, si haec ciuitas est, ciuem esse me, si non, exsulem esse non incommodiore loco quam si rhodum <me> aut mytilenas contulissem.  haec tecum coram malueram; sed quia longius fiebat, uolui per litteras eadem, ut haberes quid diceres si quando in uituperatores meos incidisses. sunt enim qui, cum meus interitus nihil fuerit rei publicae profuturus, criminis loco putent esse quod uiuam; quibus ego certo scio non uideri satis multos perisse. qui si me audissent, quamuis iniqua pace, honeste tamen uiuerent. armis enim inferiores, non causa, fuissent.  habes epistulam uerbosiorem fortasse quam uelles; quod tibi ita uideri putabo nisi mihi longiorem remiseris. ego si quae uolo expediero, breui tempore te, ut spero, uidebo.