x kal .  apr .   49   ( § 2) <cicero attico sal.> 'Οὐκ ἔστ’ ἔτυμος λόγος', ut opinor, ille de ratibus. quid enim esset quod dolabella iis litteris quas  iii  id. mart. a brundisio dedit hanc εὐημερίαν quasi caesaris scriberet, pompeium in fuga esse eumque primo uento nauigaturum? quod ualde discrepat ab iis epistulis quarum exempla antea ad te misi. hic quidem mera scelera loquuntur; sed non erat nec recentior auctor nec huius rei quidem melior dolabella.  tuas  xi  kal. accepi litteras quibus omnia consilia differs in id tempus cum scierimus quid actum sit. et certe ita est, nec interim potest quicquam non modo statui sed ne cogitari quidem. quamquam hae me litterae dolabellae iubent ad pristinas cogitationes reuerti. fuit enim prid. quinquatrus egregia tempestas; qua ego illum usum puto.  Συναγωγὴ consiliorum tuorum non est a me collecta ad querelam sed magis ad consolationem meam. nec enim me tam haec mala angebant quam suspicio culpae ac temeritatis meae. eam nullam puto esse, quoniam cum consiliis tuis mea facta et consilia consentiunt. quod mea praedicatione factum esse scribis magis quam illius merito ut tantum ei debere uiderer, est ita. ego illa extuli semper, et eo quidem magis ne quid ille superiorum meminisse me putaret. quae si maxime meminissem, tamen illius temporis similitudinem iam sequi deberem. nihil me adiuuit cum posset; at postea fuit amicus, etiam ualde, nec quam ob causam plane scio. ergo ego quoque  illi. quin etiam illud par in utroque nostrum, quod ab eisdem illecti sumus. sed utinam <tan>tum ego ei prodesse potuissem quantum mihi ille potuit! mihi tamen quod fecit gratissimum. nec ego nunc eum iuuare qua re possim scio nec, si possem, cum tam pestiferum bellum pararet, adiuuandum putarem; tantum offendere animum eius hic manens nolo, nec mehercule ista uidere quae tu potes iam animo prouidere nec interesse istis malis possim. sed eo tardior ad discedendum fui quod difficile est de discessu uoluntario sine ulla spe reditus cogitare. nam ego hunc ita paratum uideo peditatu, equitatu, classibus, auxiliis gallorum, quos matius ἐλάπιζεν, ut puto, sed certe dicebat peditum * * * , equitum sex polliceri sumptu suo annos decem—sed sit hoc λάπισμα; magnas habet certe copias, et habebit non asiae uectigal sed ciuium bona. adde confidentiam hominis, adde imbecillitatem bonorum uirorum, qui quidem, quod illum sibi merito iratum putant, oderunt, ut tu scribis, ludum. ac uellem †scribis quisnam hic significasset.† sed et iste, quia plus ostenderat quam fecit, et uulgo illum qui amarunt non amant; municipia uero et rustici romani illum metuunt, hunc adhuc diligunt. qua re ita paratus est ut, etiam si uincere non possit, quo modo tamen uinci ipse possit non uideam. ego autem non tam γοητείαν huius timeo quam πειθανάγκην. 'αἱ γὰρ τῶν τυράννων δεήσεις' inquit Πλάτων 'οἶσθ’ ὅτι μεμιγμέναι ἀνάγκαις.'   illa ἀλίμενα uideo tibi non probari; quae ne mihi quidem placebant, sed habebam in illis et occultationem et ὑπηρεσίαν fidelem. quae si mihi brundisi suppetant, mallem; sed ibi occultatio nulla est. uerum, ut scribis, cum sciemus.  uiris bonis me non nimis excuso. quas enim eos cenas et facere et obire scripsit ad me sextus, quam lautas, quam tempestiuas! sed sint quamuis boni, non sunt meliores quam nos; mouerent me, si essent fortiores.  de lanuuino phameae erraui; troianum somniabam. id ego uolui q., sed pluris est. istuc tamen [me] cuperem emeres, si ullam spem fruendi uiderem.  nos quae monstra cottidie legamus intelleges ex illo libello qui in epistulam coniectus est. lentulus noster puteolis est, ἀδημονῶν [is], ut caecius narrat, quid agat. διατροπὴν corfiniensem reformidat. pompeio nunc putat satis factum, beneficio caesaris mouetur, sed tamen mouetur magis prospecta re.