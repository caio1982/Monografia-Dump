tum ridens scaeuola 'non luctabor tecum,' inquit 'crasse, amplius; id enim ipsum, quod contra me locutus es, artificio quodam es consecutus, ut et mihi, quae ego uellem non esse oratoris, concederes et ea ipsa nescio quo modo rursus detorqueres atque oratori propria traderes. quae, cum ego praetor rhodum uenissem et cum summo illo doctore istius disciplinae apollonio ea, quae a panaetio acceperam, contulissem, inrisit ille quidem, ut solebat, philosophiam atque contempsit multaque non tam grauiter dixit quam facete; tua autem fuit oratio eius modi, non ut ullam artem doctrinamue contemneres, sed ut omnis comites ac ministratrices oratoris esse diceres. quas ego si quis sit unus complexus omnis, idemque si ad eas facultatem istam ornatissimae orationis adiunxerit, non possum dicere eum non egregium quendam hominem atque admirandum fore; sed is, si quis esset aut si etiam umquam fuisset aut uero si esse posset, tu esses unus profecto, qui et meo iudicio et omnium uix ullam ceteris oratoribus—pace horum dixerim— laudem reliquisti. uerum si tibi ipsi nihil deest, quod in  forensibus rebus ciuilibusque uersatur, quin scias, neque eam tamen scientiam, quam adiungis oratori, complexus es, uideamus ne plus ei tribuamus quam res et ueritas ipsa concedat.' hic crassus 'memento' inquit 'me non de mea, sed de oratoris facultate dixisse; quid enim nos aut didicimus aut scire potuimus, qui ante ad agendum quam ad cognoscendum uenimus; quos in foro, quos in ambitione, quos in re publica, quos in amicorum negotiis res ipsa ante confecit quam possemus aliquid de rebus tantis suspicari? quod si tibi tantum in nobis uidetur esse, quibus etiam si ingenium, ut tu putas, non maxime defuit, doctrina certe et otium et hercule etiam studium illud discendi acerrimum defuit, quid censes, si ad alicuius ingenium uel maius illa, quae ego non attigi, accesserint, qualem illum et quantum oratorem futurum?' 