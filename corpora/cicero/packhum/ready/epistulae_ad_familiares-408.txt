iii non .  nou .   50  in itinere a patris alyziam tullius tironi suo s. p. d. <et> cicero meus et frater et fratris f. paulo facilius putaui posse me ferre desiderium tui, sed plane non fero et, quamquam magni ad honorem nostrum interest quam primum ad urbem me uenire, tamen peccasse mihi uideor qui a te discesserim. sed quia tua uoluntas ea uidebatur esse ut prorsus nisi confirmato corpore nolles nauigare, approbaui tuum consilium neque nunc muto, si tu in eadem es sententia; sin autem, postea quam cibum cepisti, uideris  tibi posse me consequi, tuum consilium est. marionem ad te eo misi ut aut tecum ad me quam primum ueniret aut, si tu morarere, statim ad me rediret.  tu autem hoc tibi persuade, si commodo ualetudinis tuae fieri possit, nihil me malle quam te esse mecum; si autem intelleges opus esse te patris conualescendi causa paulum commorari, nihil me malle quam te ualere. si statim nauigas, nos leucade consequere; sin te confirmare uis, et comites et tempestates et nauem idoneam ut habeas diligenter uidebis. unum illud, mi tiro, uideto, si me amas, ne te marionis aduentus et hae litterae moueant. quod ualetudini tuae maxime conducet si feceris, maxime obtemperaris uoluntati meae. haec pro tuo ingenio considera. nos ita te desideramus ut amemus. amor ut ualentem uideamus hortatur, desiderium ut quam primum. illud igitur potius. cura ergo potissimum ut ualeas. de tuis innumerabilibus in me officiis erit hoc gratissimum. Â iii non. nou.