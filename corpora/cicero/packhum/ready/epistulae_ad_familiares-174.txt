anno incerto cicero paeto s. ain tandem? insanire tibi uideris quod imitere uerborum meorum, ut scribis, fulmina? tum insanires si consequi non posses; cum uero etiam uincas, me prius irrideas quam te oportet. qua re nihil tibi opus est illud a trabea, sed potius ἀπότευγμα meum. uerum tamen quid tibi ego uideor in epistulis? nonne plebeio sermone agere tecum? nec enim semper eodem modo. quid enim simile habet epistula aut iudicio aut contioni? quin ipsa iudicia non solemus omnia tractare uno modo. priuatas causas et eas tenuis agimus subtilius, capitis aut famae scilicet ornatius. epistulas uero cottidianis uerbis texere solemus.  sed tamen, mi paete, qui tibi uenit in mentem negare papirium quemquam umquam nisi plebeium fuisse? fuerunt enim patricii minorum gentium, quorum princeps l. papirius mugillanus, qui censor cum l. sempronio atratino fuit, cum ante consul cum eodem fuisset, annis post romam conditam cccxii; sed tum papisii dicebamini. post hunc xiii fuerunt sella curuli ante l. papirium crassum, qui primum papi<s>ius est uocari desitus. is dictator cum l. papirio cursore magistro equitum factus est annis post romam conditam ccccxu, et quadriennio post consul cum k. duilio. hunc secutus est cursor, homo ualde honoratus, deinde l. masso aedilicius, inde multi massones. quorum quidem tu omnium patriciorum imagines habeas uolo.   deinde carbones et turdi insequuntur. hi plebeii fuerunt, quos contemnas censeo; nam praeter hunc c. carbonem quem damasippus occidit ciuis e re publica carbonum nemo fuit. cognouimus cn. carbonem et eius fratrem scurram; quid iis improbius? de hoc amico meo, rubriae filio, nihil dico. tres illi fratres fuerunt, c., cn., m. carbones. marcus p. flacco accusante condemnatus, fur magnus, ex sicilia. gaius accusante l. crasso cantharidas sumpsisse dicitur. is et tribunus pl. seditiosus et p. africano uim attulisse existimatus est. hoc uero qui lilybaei a pompeio nostro est interfectus improbior nemo meo iudicio fuit. iam pater eius accusatus a m. antonio sutorio atramento absolutus putatur. qua re ad patres censeo reuertare; plebeii quam fuerint importuni uides.