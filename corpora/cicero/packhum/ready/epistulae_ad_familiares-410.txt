uiii id .  nou .   50 tullius et cicero tironi suo s. d. et q. pater et filius nos apud alyziam, ex quo loco tibi litteras ante dederamus, unum diem commorati sumus, quod quintus nos consecutus non erat. is dies fuit non. nou. inde ante lucem proficiscentes a. d. uiii id. nou. has litteras dedimus.  tu si nos omnis amas et praecipue me, magistrum tuum, confirma te. ego ualde suspenso animo exspecto primum te scilicet, deinde marionem cum tuis litteris. omnes cupimus, ego in primis, quam primum te uidere, sed, mi tiro, ualentem. qua re nihil properaris. satis cito te uidero si ualebis. utilitatibus tuis possum carere; te ualere tua causa primum uolo, tum mea.  mi tiro, uale.