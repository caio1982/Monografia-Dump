quibus in rebus non solum filio, uerres, uerum etiam rei publicae fecisti iniuriam. susceperas enim liberos non solum tibi sed etiam patriae, qui non modo tibi uoluptati sed etiam qui aliquando usui rei publicae esse possent. eos instituere atque erudire ad maiorum instituta, ad ciuitatis disciplinam, non ad tua flagitia neque ad tuas turpitudines debuisti: esset ex inerti atque improbo et impuro parente nauus et pudens et probus filius, haberet aliquid abs te res publica muneris. nunc pro te uerrem substituisti alterum ciuitati; nisi forte hoc deteriorem, si fieri potest, quod tu eius modi euasisti non in hominis luxuriosi, sed tantum in furis ac diuisoris disciplina educatus; quid isto fore festiuius arbitramur, si est tuus natura filius, consuetudine discipulus, uoluntate similis? quem ego, iudices, quamuis bonum fortemque facile paterer euadere; non enim me inimicitiae commouent, si quae mihi cum isto futurae sunt. nam si in omnibus rebus innocens fuero meique similis, quid mihi istius inimicitiae nocebunt? sin aliqua in re uerris similis fuero, non magis mihi deerit inimicus quam uerri defuit. etenim, iudices, eius modi res publica debet esse, et erit ueritate iudiciorum constituta, ut inimicus neque deesse nocenti possit neque obesse innocenti. qua propter nulla res est quam ob rem ego istum nolim ex paternis probris ac uitiis emergere; id quod tametsi isti difficile est, tamen haud scio an fieri possit, praesertim si, sicut nunc fit, custodes amicorum eum sectabuntur, quoniam pater tam neglegens ac dissolutus est. uerum huc longius quam uoluntas fuit ab epistula timarchidi digressa est oratio mea, qua recitata conclusurum me esse crimen decumanum dixeram; ex quo intellexistis innumerabilem frumenti numerum per triennium auersum ab re publica esse ereptumque aratoribus. 