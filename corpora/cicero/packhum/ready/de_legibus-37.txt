 atticus  ain tandem? etiam a stoicis ista tractata sunt?   marcus  non sane, nisi ab eo quem modo nominaui et postea a magno homine et in primis erudito, panaetio. nam ueteres uerbo tenus acute illi quidem, sed non ad hunc usum popularem atque ciuilem, de re publica disserebant. ab ac<ade>mia magis ista manarunt platone principe. post aristoteles inlustrauit omnem hunc ciuilem in disputando locum heraclidesque ponticus, profectus ab eodem platone. theophrastus uero institutus ab aristotele habitauit, ut scitis, in eo genere rerum, ab eodemque aristotele doctus dicaearchus huic rationi studioque non defuit. post a theophrasto phalereus ille demetrius, de quo feci supra mentionem, mirabiliter doctrinam ex umbraculis eruditorum otioque non modo in solem atque in puluerem, sed in ipsum discrimen aciemque produxit. nam et mediocriter doctos magnos in re publica uiros, et doctissimos homines non nimis in re publica uersatos, multos commemorare possumus: qui uero utraque re excelleret, ut et doctrinae studiis et  regenda ciuitate princeps esset, quis facile praeter hunc inueniri potest?   atticus  puto posse, et quidem aliquem de tribus nobis. sed perge, ut coeperas.   marcus  quaesitum igitur ab illis est, placeret<ne> unum in ciuitate esse magistratum, cui reliqui pa<r>erent. quod exactis regibus intellego placuisse nostris maioribus. sed quoniam regale ciuitatis genus, probatum quondam, postea non tam regni quam regis uitiis repudiatum est, nomen tantum uidebitur regis repudiatum, res manebit, si unus omnibus reliquis magistratibus imperabit.  quare nec ephori lacedaemone sine causa a theopompo oppositi regibus, nec apud nos consulibus tribuni. nam illud quidem ipsum, quod in iure positum est, habet consul, ut ei reliqui magistratus omnes pareant, excepto tribuno, qui post exstitit, ne id quod fuer<a>t, esset. hoc enim primum minuit consulare ius, quod exstitit ipse qui eo non teneretur, deinde quod attulit auxilium reliquis non modo magistratibus, sed etiam priuatis consuli non parentibus. 