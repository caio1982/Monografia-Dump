c .  u kal .  sept .   45  asturae cicero leptae maculam officio functum esse gaudeo. eius falernum mihi semper idoneum uisum est deuersorio, si modo tecti satis est ad comitatum nostrum recipiendum. ceteroqui mihi locus non displicet. nec ea re petrinum tuum deseram; nam et uilla et amoenitas illa commorationis est, non deuersori.  de curatione aliqua munerum regiorum cum oppio locutus sum; nam balbum, postea quam tu es profectus, non uidi. tantis pedum doloribus adficitur ut se conueniri nolit. omnino de tota re, ut mihi uideris, sapientius faceres si non curares. quod enim eo labore adsequi uis nullo modo adsequere. tanta est enim intimorum multitudo ut ex iis aliquis potius effluat quam nouo sit aditus, praesertim qui nihil adferat praeter operam, in qua ille se dedisse beneficium putabit, si modo <id> ipsum sciet, non accepisse. sed tamen aliquid uidebimus in quo sit species. aliter quidem non modo non appetendum sed etiam fugiendum puto.  ego me asturae diutius arbitror commoraturum quoad ille <qua> quandoque ueniat.  uale. 