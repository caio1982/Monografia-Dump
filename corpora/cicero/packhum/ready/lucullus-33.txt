uenio enim iam ad tertiam partem philosophiae. aliud iudicium protagorae est qui putet id cuique uerum esse quod cuique uideatur, aliud cyrenaicorum, qui praeter permotiones intumas nihil putant esse iudicii, aliud epicuri, qui omne iudicium in sensibus et in rerum notitiis et in uoluptate constituit; plato autem omne iudicium ueritatis ueritatemque ipsam abductam ab opinionibus et a sensibus cogitationis ipsius et mentis esse uoluit. num quid horum probat noster antiochus? ille uero ne maiorum quidem suorum. ubi enim [et] xenocraten sequitur, cuius libri sunt de ratione loquendi multi et multum probati, aut ipsum aristotelem, quo profecto nihil est acutius ni hil politius; a chrysippo pedem nusquam. qui ergo academici appellamur (an abutimur gloria nominis?) aut cur cogimur eos sequi qui inter se dissident? in hoc ipso quod in elementis dialectici docent, quo modo iudicare oporteat uerum falsumne sit si quid ita conexum est ut hoc "si dies est lucet", quanta contentio est: aliter diodoro, aliter philoni, chrysippo aliter placet. quid cum cleanthe doctore suo quam multis rebus chrysippus dissidet; quid duo uel principes dialecticorum antipater et archidemus spinosissimi homines nonne multis in rebus dissentiunt? quid me igitur luculle in inuidiam et tamquam in contionem uocas, et quidem ut seditiosi tribuni solent occludi tabernas iubes? quo enim spectat illud cum artificia tolli quereris a nobis nisi ut opifices concitentur; qui si undique omnes conuenerint facile contra uos incitabuntur. expromam primum illa inuidiosa, quod eos omnes qui in contione stabunt exules seruos insanos esse dicatis. deinde ad illa ueniam, quae iam non ad multitudinem sed ad uosmet ipsos qui adestis pertinent. negat enim uos zeno, negat antiochus scire quicquam. "quo modo?" inquies; "nos enim defendimus etiam insipientem multa conprendere". at scire negatis quemquam rem ullam nisi sapientem. et hoc quidem zeno gestu conficiebat. nam cum extensis digitis aduersam manum ostenderat, "uisum" inquiebat "huius modi est"; dein cum paulum digitos contraxerat, "adsensus huius modi"; tum cum plane conpresserat pugnumque fecerat, conprensionem illam esse dicebat, qua ex similitudine etiam nomen ei rei, quod ante non  fuerat, κατάλημψιν imposuit; cum autem laeuam manum admouerat et illum pugnum arte uehementerque conpresserat, scientiam talem esse dicebat, cuius compotem nisi sapientem esse neminem. sed qui sapiens sit aut fuerit ne ipsi quidem solent dicere. ita tu nunc catule lucere nescis, nec tu hortensi in tua uilla nos esse. num minus haec inuidiose dicuntur? nec tamen nimis eleganter; illa subtilius. sed quo modo tu si conprendi nihil posset artificia concidere dicebas nec mihi dabas id quod probabile esset satis magnam uim habere ad artes, sic ego nunc tibi refero artem sine scientia esse non posse. an pateretur hoc zeuxis aut phidias aut polyclitus, nihil se scire, cum in iis esset tanta sollertia? quod si eos docuisset aliquis quam uim habere diceretur scientia, desinerent irasci; ne nobis quidem suscenserent, cum didicissent id tollere nos quod nusquam esset, quod autem satis esset ipsis relinquere. quam rationem maiorum etiam conprobat diligentia, qui primum iurare ex sui animi sententia quemque uoluerunt, deinde ita teneri si sciens falleret, quod inscientia multa uersaretur in uita; tum qui testimonium diceret ut arbitrari se diceret etiam quod ipse uidisset, quaeque iurati iudices cognouissent ut ea non aut esse <aut non esse> facta sed ut uideri pronuntiarentur. 