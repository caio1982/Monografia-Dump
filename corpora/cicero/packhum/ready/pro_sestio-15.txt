unum autem mihi restabat illud quod forsitan non nemo uir fortis et acris animi magnique dixerit: 'restitisses, repugnasses, mortem pugnans oppetisses.' de quo te, te, inquam, patria, testor et uos, penates patriique dei, me uestrarum sedum templorumque causa, me propter salutem meorum ciuium, quae mihi semper fuit mea carior uita, dimicationem caedemque fugisse. etenim si mihi in aliqua naue cum meis amicis nauiganti hoc, iudices, accidisset, ut multi ex multis locis praedones classibus eam nauem se oppressuros minitarentur nisi me unum sibi dedidissent, si id uectores negarent ac mecum simul interire quam me tradere hostibus mallent, iecissem ipse me potius in profundum, ut ceteros conseruarem, quam illos mei tam cupidos non modo ad certam mortem, sed in magnum uitae discrimen adducerem. cum uero in hanc rei publicae nauem, ereptis senatui gubernaculis fluitantem in alto tempestatibus seditionum ac discordiarum, armatae tot classes, nisi ego essem unus deditus, incursurae uiderentur, cum proscriptio, caedes, direptio denuntiaretur, cum alii me suspicione periculi sui  non defenderent, alii uetere odio bonorum incitarentur, alii inuiderent, alii obstare sibi me arbitrarentur, alii ulcisci dolorem aliquem suum uellent, alii rem ipsam publicam atque hunc bonorum statum otiumque odissent et ob hasce causas tot tamque uarias me unum deposcerent, depugnarem potius cum summo non dicam exitio, sed periculo certe uestro liberorumque uestrorum, quam id quod omnibus impendebat unus pro omnibus susciperem ac subirem?  'uicti essent improbi.' at ciues, at ab eo priuato qui sine armis etiam consul rem publicam conseruarat. sin uicti essent boni, qui superessent? nonne ad seruos uidetis rem uenturam fuisse? an mihi ipsi, ut quidam putant, fuit mors aequo animo oppetenda? quid? tum mortemne fugiebam? an erat res ulla quam mihi magis optandam putarem? aut ego illas res tantas in tanta improborum multitudine cum gerebam, non mihi mors, non exsilium ob oculos uersabatur? non haec denique a me tum tamquam fata in ipsa re gerenda canebantur? an erat mihi in tanto luctu meorum, tanta diiunctione, tanta acerbitate, tanta spoliatione omnium rerum quas mihi aut natura aut fortuna dederat, uita retinenda? tam eram rudis, tam ignarus rerum, tam expers consili aut ingeni? nihil audieram, nihil uideram, nihil ipse legendo quaerendoque cognoueram? nesciebam uitae breuem esse cursum, gloriae sempiternum? cum esset omnibus definita mors, optandum esse ut uita, quae necessitati  deberetur, patriae potius donata quam reseruata naturae uideretur? nesciebam inter sapientissimos homines hanc contentionem fuisse, ut alii dicerent animos hominum sensusque morte restingui, alii autem tum maxime mentis sapientium ac fortium uirorum, cum e corpore excessissent, sentire ac uigere? quorum alterum fugiendum non esse, carere sensu, alterum etiam optandum, meliore esse sensu. denique, cum omnia semper ad dignitatem rettulissem nec sine ea quicquam expetendum esse homini in uita putassem, mortem, quam etiam uirgines athenis, regis, opinor, erechthei filiae, pro patria contempsisse dicuntur, ego uir consularis tantis rebus gestis timerem? praesertim cum eius essem ciuitatis ex qua c. mucius solus in castra porsennae uenisset eumque interficere proposita sibi morte conatus esset; ex qua p. decius primum pater, post aliquot annos patria uirtute praeditus filius se ac uitam suam instructa acie pro salute populi romani uictoriaque deuouisset; ex qua innumerabiles alii partim adipiscendae laudis, partim uitandae turpitudinis causa mortem in uariis bellis aequissimis animis oppetissent; in qua ciuitate ipse meminissem patrem huius m. crassi, fortissimum uirum, ne uideret uictorem uiuus inimicum, eadem sibi manu uitam exhausisse qua mortem saepe hostibus obtulisset. 