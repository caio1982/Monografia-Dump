defensor autem primum, si poterit, debebit uitam eius, qui insimulabitur, quam honestissimam demonstrare. id faciet, si ostendet aliqua eius nota et communia officia; quod genus in parentes, cognatos, amicos, affines, necessarios; etiam quae magis rara et eximia sunt, si ab eo cum magno aliquid labore aut periculo aut utraque re, cum necesse non esset, officii causa aut in rem publicam aut in parentes aut in aliquos eorum, qui modo expositi sunt, factum esse dicet; denique si nihil deliquisse, nulla cupiditate inpeditum ab officio recessisse. quod eo confirmatius  erit, si, cum potestas inpune aliquid faciendi minus honeste fuisse dicetur, uoluntas a faciendo demonstrabitur afuisse. hoc autem ipsum genus erit eo firmius, si eo ipso in genere, quo arguetur, integer ante fuisse demonstrabitur: ut si, cum auaritiae causa fecisse arguatur, minime omni in uita pecuniae cupidus fuisse doceatur. hic illa magna cum grauitate inducetur indignatio, iuncta conquestioni, per quam miserum facinus esse et indignum demonstrabitur[; ut], cum animus in uita fuerit omni a uitiis remotissimus, eam causam putare, quae homines audaces in fraudem rapere soleat, castissimum quoque hominem ad peccandum potuisse inpellere; aut: iniquum esse et optimo cuique perniciosissimum non uitam honeste actam tali in tempore quam plurimum prodesse, sed subita ex criminatione, quae confingi quamuis false possit, non ex ante acta uita, quae neque ad tempus fingi neque ullo modo mutari possit, facere iudicium. sin autem in ante acta uita aliquae turpitudines erunt: aut falso uenisse in eam existimationem dicetur ex aliquorum inuidia aut obtrectatione aut falsa opinione; aut inprudentiae, necessitudini, persuasioni, adulescentiae aut alicui non malitiosae animi affectioni attribuentur; aut dissimili in genere uitiorum . . . . , ut animus non omnino integer, sed ab tali culpa remotus esse uideatur. at si nullo modo uitae  turpitudo aut infamia leniri poterit oratione, negare oportebit de uita eius et de moribus quaeri, sed de eo crimine, quo de arguatur; quare ante factis omissis illud, quod instet, id agi oportere. 