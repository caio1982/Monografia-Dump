a .  d .  xuii kal .  dec .   51  in castris ad pindenissum m. cicero imp. s. d. m. caelio aedili curuli designato tu uide quam ad me litterae non perferantur! non enim possum adduci ut abs te, postea quam aedilis es factus, nullas putem datas, praesertim cum esset tanta res tantae gratulationis, de te quia quod sperabam, de hillo (balbus enim sum) quod non putaram. atqui sic habeto, nullam me epistulam accepisse tuam post comitia ista praeclara quae me laetitia extulerunt; ex quo uereor ne idem eueniat in meas litteras. equidem numquam domum misi unam epistulam quin esset ad te altera, nec mihi est te iucundius quicquam nec carius.  sed (balbi non sumus) ad rem redeamus. ut optasti, ita est. uelles enim, ais, tantum modo ut haberem negoti quod  esset ad laureolam satis; parthos times quia diffidis copiis nostris. ergo ita accidit. nam parthico bello nuntiato locorum quibusdam angustiis et na<tu>ra montium fretus ad amanum exercitum adduxi satis probe ornatum auxiliis et quadam auctoritate apud eos qui me non norant nominis nostri. multum est enim in his locis: 'hicine est ille qui urbem . . . ? quem senatus . . . ?' nosti cetera. cum uenissem ad amanum, qui mons mihi cum bibulo communis est diuisus aquarum diuertiis, cassius noster, quod mihi magnae uoluptati fuit, feliciter ab antiochea hostem reiecerat, bibulus prouinciam acceperat.  interea cum meis copiis omnibus uexaui amaniensis, hostis sempiternos. multi occisi, capti, reliqui dissipati. castella munita improuiso aduentu capta et incensa. ita uictoria iusta imperator appellatus apud issum, quo in loco, saepe ut ex te audiui, clitarchus tibi narrauit dareum ab alexandro esse superatum, abduxi exercitum ad infestissimam ciliciae partem. ibi quintum et uicensimum iam diem aggeribus, uineis, turribus oppugnabam oppidum munitissimum, pindenissum, tantis opibus tantoque negotio ut mihi ad summam gloriam nihil desit nisi nomen oppidi. quod si, ut spero, cepero, tum uero litteras publice mittam. haec ad te in praesenti<a> scripsi ut sperares te adsequi id quod optasses.  sed ut redeam ad parthos, haec aestas habuit hunc exitum satis felicem; ea quae sequitur magno est in timore. qua re, mi rufe, uigila, primum ut mihi succedatur; sin id erit, ut scribis et ut ego arbitror, spissius, illud quod facile est, ne quid mihi temporis prorogetur. de re publica ex tuis litteris, ut antea tibi scripsi, cum praesentia tum etiam futura magis exspecto. qua re ut ad me omnia quam diligentissime perscribas te uehementer rogo. 