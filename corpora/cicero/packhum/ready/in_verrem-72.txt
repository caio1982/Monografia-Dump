hoc idem transfero in magistratus, curationes, sacerdotia; quibus in rebus non solum hominum iura, sed etiam deorum immortalium religiones omnis repudiauit. syracusis lex est de religione, quae in annos singulos iouis sacerdotem sortito capi iubeat, quod apud illos amplissimum sacerdotium putatur: cum suffragiis tres ex tribus generibus creati sunt, res reuocatur ad sortem. perfecerat iste imperio ut pro suffragio theomnastus, familiaris suus, in tribus illis renuntiaretur: in sorte, cui imperare non potuerat, exspectabant homines quidnam acturus esset. homo, id quod erat facillimum, primo uetat sortiri: iubet extra sortem theomnastum renuntiari. negant id syracusani per religiones sacrorum ullo modo fieri posse, fas denique negant esse. iubet iste sibi legem recitari. recitatur; in qua scriptum erat ut, quot essent renuntiati, tot in hydriam sortes conicerentur; cuium nomen exisset, ut is haberet id sacerdotium. iste homo ingeniosus et peracutus, 'optime,' inquit, 'nempe scriptum ita est,  quot renuntiati erunt . quot ergo, inquit, sunt renuntiati?' respondent, 'tres.' 'numquid igitur oportet nisi tres sortis conici, unam educi?' 'nihil.' conici iubet tres, in quibus omnibus  esset inscriptum nomen theomnasti. fit clamor maximus, cum id uniuersis indignum ac nefarium uideretur. ita iouis illud sacerdotium amplissimum per hanc rationem theomnasto datur.  cephaloedi mensis est certus, quo mense sacerdotem maximum creari oporteat. erat eius honoris cupidus artemo quidam, climachias cognomine, homo sane locuples et domi nobilis. sed is fieri nullo modo poterat si herodotus quidam adesset: ei locus ille atque honos in illum annum ita deberi putabatur ut ne climachias quidem contra diceret. res ad istum defertur et istius more deciditur: toreumata sane nota et pretiosa auferuntur. herodotus romae erat; satis putabat se ad comitia tempore uenturum si pridie uenisset. iste, ne aut alio mense ac fas erat comitia haberentur, aut herodoto praesenti honos adimeretur, (id quod iste non laborabat, climachias minime uolebat), excogitat—dixi iam dudum, non est homo acutior quisquam nec fuit—excogitat, inquam, quem ad modum mense illo legitimo comitia haberentur nec tamen herodotus adesse posset. est consuetudo siculorum ceterorumque graecorum, quod suos dies mensisque congruere uolunt cum solis lunaeque ratione, ut non numquam, si quid discrepet, eximant unum aliquem diem aut summum biduum ex mense, quos illi exaeresimos dies nominant; item non numquam uno die longiorem mensem faciunt aut biduo. quae cum iste cognosset nouus astrologus, qui non tam caeli rationem quam caelati argenti duceret, eximi iubet non diem ex mense, sed ex anno unum dimidiatumque mensem hoc modo ut, quo die uerbi causa esse oporteret idus ianuarias, <is> eo die kalendas martias proscribi iuberet: itaque fit omnibus recusantibus et  plorantibus. dies is erat legitimus comitiis habendis. eo modo sacerdos climachias renuntiatus est. herodotus cum roma reuertitur, diebus, ut ipse putabat,  xu  ante comitia, offendit eum mensem qui consequitur mensem comitialem, comitiis iam abhinc  xxx  diebus factis. tunc cephaloeditani fecerunt intercalarium  xxxxu  dies longum, ut reliqui menses in suam rationem reuerterentur. hoc si romae fieri posset, certe aliqua ratione expugnasset iste ut dies  xxxxu  inter binos ludos tollerentur, per quos solos iudicium fieri posset. 