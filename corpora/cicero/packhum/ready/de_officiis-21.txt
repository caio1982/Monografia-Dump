quod genus peccandi uitandum est etiam in rebus urbanis. sunt enim qui quod sentiunt, etsi optimum sit, tamen inuidiae metu non audent dicere.  omnino qui rei publicae praefuturi sunt duo platonis praecepta teneant: unum, ut utilitatem ciuium sic tueantur, ut quaecumque agunt, ad eam referant obliti commodorum suorum, alterum, ut totum corpus rei publicae curent, ne, dum partem aliquam tuentur, reliquas deserant. ut enim tutela, sic procuratio  rei publicae ad eorum utilitatem, qui commissi sunt, non ad eorum, quibus commissa est, gerenda est. qui autem parti ciuium consulunt, partem neglegunt, rem perniciosissimam in ciuitatem inducunt, seditionem atque discordiam; ex quo euenit, ut alii populares, alii studiosi optimi cuiusque uideantur, pauci uniuersorum. hinc apud athenienses magnae discordiae, in nostra re publica non solum seditiones, sed etiam pestifera bella ciuilia; quae grauis et fortis ciuis et in re publica dignus principatu fugiet atque oderit tradetque se totum rei publicae neque opes aut potentiam consectabitur totamque eam sic tuebitur, ut omnibus consulat. nec uero criminibus falsis in odium aut inuidiam quemquam uocabit omninoque ita iustitiae honestatique adhaerescet, ut, dum ea conseruet, quamuis grauiter offendat mortemque oppetat potius, quam deserat illa, quae dixi. miserrima omnino est ambitio honorumque contentio, de qua praeclare apud eundem est platonem "similiter facere eos, qui inter se contenderent, uter potius rem publicam administraret, ut si nautae certarent, quis eorum potissimum gubernaret". idemque praecipit, "ut eos aduersarios existimemus, qui arma contra ferant, non eos, qui suo iudicio tueri rem publicam uelint", qualis fuit inter p. africanum et q. metellum sine acerbitate dissensio. 