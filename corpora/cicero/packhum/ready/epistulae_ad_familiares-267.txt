c .  dec .   46 cicero cornificio s. libentissime legi tuas litteras, in quibus iucundissimum mihi fuit quod cognoui meas tibi redditas esse. non enim dubitabam quin eas libenter lecturus esses; uerebar ut redderentur.  bellum quod est in syria syriamque prouinciam tibi tributam esse a caesare ex tuis litteris cognoui. eam rem tibi uolo bene et feliciter euenire; quod ita fore confido fretus et industria et prudentia tua. sed de parthici belli suspicione quod scribis sane me commouit. quid enim copiarum haberes cum ipse coniectura consequi poteram tum ex tuis litteris cognoui. itaque opto ne se illa gens moueat hoc tempore, dum ad te legiones eae perducantur quas audio duci. quod si paris copias ad confligendum non habebis, non te fugiet uti consilio m. bibuli, qui se oppido munitissimo et copiosissimo tam diu tenuit quam diu in prouincia parthi fuerunt.  sed haec melius ex re et ex tempore constitues. mihi quidem usque curae erit quid agas dum quid egeris sciero. litteras ad te numquam habui cui darem quin dederim; a te ut idem facias peto, in primisque ut ita ad tuos scribas ut me tuum sciant esse. 