sed de eadem re cum dicemus, plurimis utemur commutationibus. nam cum rem simpliciter pronuntiarimus, rationem poterimus subi cere; deinde dupliciter uel sine rationibus uel cum rationibus pronuntiare; deinde afferre contrarium—de quibus omnibus diximus in uerborum exornationibus—; deinde simile et exemplum—de quo suo loco plura dicemus—; deinde conclusionem, de qua in secundo libro, quae opus fuerunt, diximus, demonstrantes argumentationes quemadmodum concludere oporteat: in hoc libro docuimus, cuiusmodi esset exornatio uerb<orum>, cui conclusioni nomen est. ergo huiusmodi uehementer ornata poterit esse expolitio, quae constabit ex frequentibus exornationibus uerborum et sententiarum.  hoc modo igitur septem partibus tractabitur—et ab eiusdem sententiae non recedamus exemplo, ut scire possis, quam facile praeceptione rhetoricae res simplex multiplici ratione tractatur: 'sapiens nullum pro re p. periculum uitabit, ideo quod saepe, cum pro re p. perire noluerit, necesse erit cum re p. pereat; et, quoniam omnia sunt commoda a patria accepta, nullum incommodum pro patria graue putandum est. ergo qui fugiunt id periculum quod pro re p. subeundum est, stulte faciunt: nam neque effugere incommoda possunt et ingrati in ciuitate<m> reperiun tur. at, qui patriae pericula suo periculo expetant, hi sapientes putandi sunt, cum et eum, quem debent, honorem rei p. reddunt, et pro multis perire malunt, quam cum multis. etenim uehementer est inicum uitam, quam a natura acceptam propter patriam conseruaris, naturae cum cogat reddere, patriae cum roget non dare; et, cum possis cum summa uirtute et honore pro patria interire, malle per dedecus et ignauiam uiuere; et cum pro amicis et parentibus et ceteris necessariis adire periculum uelis, pro re p., in qua et haec et illud sanctissimum patriae nomen continetur, nolle in discrimen uenire. ita uti contemnendus est, qui in nauigio <non> nauem quam se mauult incolumem, item uituperandus, qui in re p. discrimine suae plus quam communi saluti consulit. naui enim fracta multi incolumes euaserunt; ex naufragio patriae saluus nemo potest enatare. quod mihi bene uidetur decius intellexisse, qui se deuouisse dicitur et pro legionibus in hostis immisse  medios. amisit uitam, at non perdidit. re enim uilissima certam et parua maximam redemit. uitam dedit, accepit patriam; amisit animam, potitus est gloriam, quae cum summa laude prodita uetustate cottidie magis enitescit. quodsi pro re p. decere accedere periculum et ratione demonstratum est et exemplo conprobatum, <i>i sapientes sunt existimandi, qui nullum pro salute patriae periculum uitant.' 