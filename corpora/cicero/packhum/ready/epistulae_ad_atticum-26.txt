cicero attico sal. de geographia etiam atque etiam deliberabimus. orationes autem me duas postulas; quarum alteram non libebat mihi scribere †qui absciram†, alteram ne laudarem eum quem non amabam. sed id quoque uidebimus. denique aliquid exstabit ne tibi plane cessasse uideamur.  de publio quae ad me scribis sane mihi iucunda sunt, eaque etiam uelim omnibus uestigiis indagata ad me adferas cum uenies, et interea scribas si quid intelleges aut suspicabere, et maxime de legatione quid sit acturus. equidem ante quam  tuas legi litteras [in] hominem ire cupiebam, non mehercule ut differrem cum eo uadimonium (nam mira sum alacritate ad litigandum), sed uidebatur mihi, si quid esset in <eo> populare quod plebeius factus esset, id amissurus. quid enim? 'ad plebem transisti ut tigranem ires salutatum? narra mihi, reges armenii patricios resalutare non solent?' quid quaeris? acueram <me> ad exagitandam hanc eius legationem. quam si ille contemnit et si, ut scribis, bilem id commouet et latoribus et auspicibus legis curiatae, spectaculum egregium.  <et> hercule, uerum ut loquamur, subcontumeliose tractatur noster publius, primum qui, cum domi caesaris quondam unus uir fuerit, nunc ne in uiginti quidem esse potuerit; deinde alia legatio dicta erat, alia data est. illa opima ad exigendas pecunias druso, ut opinor, pisaurensi an epuloni uatinio reseruatur; haec ieiuna tabellari legatio datur ei cuius tribunatus ad istorum tempora reseruatur. incende hominem, amabo te, quoad potest. una spes est salutis istorum inter ipsos dissensio; cuius ego quaedam initia sensi ex curione. iam uero arrius consulatum sibi ereptum fremit; megabocchus et haec saginaria iuuentus inimicissima est. accedat uero, accedat etiam ista rixa auguratus. spero me praeclaras de istis rebus epistulas ad te saepe missurum.  sed illud quid sit scire cupio quod iacis obscure, iam etiam ex ipsis quinque uiris loqui quosdam. quidnam id est? si est  enim aliquid, plus est boni quam putarem. atque haec sic uelim existimes, non me abs te κατὰ τὸ πρακτικὸν quaerere, quod gestiat animus aliquid agere in re publica. iam pridem gubernare me taedebat etiam cum licebat; nunc uero, cum cogar exire de naui non abiectis sed ereptis gubernaculis, cupio istorum naufragia ex terra intueri, cupio, ut ait tuus amicus sophocles, 'κἂν ὑπὸ στέγῃ πυκνῆς ἀκούειν ψακάδος εὑδούσῃ φρενί.'  de muro, quid opus sit uidebis. castricianum mendum nos corrigemus; et tamen ad me quintus hs  cci ↄↄ  i ↄↄ scripserat, non, <ut> ad sororem tuam, hs † xxx  a†. terentia tibi salutem dicit. cicero tibi mandat ut aristodemo idem de se respondeas quod de fratre suo, sororis tuae filio, respondisti. de amalthea quod me admones non neglegemus. cura ut ualeas.