quibus omnibus rebus actis atque decisis producuntur e carcere, deligantur. quis tam fuit illo tempore ferreus, quis tam inhumanus praeter unum te, qui non illorum aetate nobilitate miseria commoueretur? ecquis fuit quin lacrimaret, quin ita calamitatem illam putaret illorum ut fortunam tamen non alienam, periculum autem commune arbitraretur? feriuntur securi. laetaris tu in omnium gemitu et triumphas; testis auaritiae tuae gaudes esse sublatos. errabas, uerres, et uehementer errabas, cum te maculas furtorum et flagitiorum tuorum sociorum innocentium sanguine eluere arbitrabare; praeceps amentia ferebare, qui te existimares auaritiae uulnera crudelitatis remediis posse sanare. etenim quamquam illi sunt mortui sceleris tui testes, tamen eorum propinqui neque tibi neque illis desunt, tamen ex ipso illo numero nauarchorum aliqui uiuunt et adsunt, quos, ut mihi uidetur, ad illorum innocentium poenas fortuna et ad hanc causam reseruauit. adest phylarchus haluntinus, qui quia cum cleomene non fugit, oppressus a praedonibus et captus est; cui calamitas saluti fuit, qui nisi captus a piratis esset in hunc praedonem sociorum incidisset. dicit is pro testimonio de missione nautarum, de fame, de cleomenis fuga. adest centuripinus phalacrus in amplissima ciuitate amplissimo loco natus; eadem dicit, nulla in re discrepat.  per deos immortalis! quo tandem animo sedetis, iudices,  aut haec quem ad modum auditis? utrum ego desipio et plus quam satis est doleo tanta calamitate miseriaque sociorum, an uos quoque hic acerbissimus innocentium cruciatus et maeror pari sensu doloris adficit? ego enim cum herbitensem, cum heracliensem securi percussum esse dico, uersatur mihi ante oculos indignitas calamitatis. eorumne populorum ciuis, eorum agrorum alumnos, ex quibus maxima uis frumenti quotannis plebi romanae illorum operis ac laboribus quaeritur, qui a parentibus spe nostri imperi nostraeque aequitatis suscepti educatique sunt, ad c. uerris nefariam immanitatem et ad eius funestam securem esse seruatos? cum mihi tyndaritani illius uenit in mentem, cum segestani, tum iura simul ciuitatum atque officia considero. quas urbis p. africanus etiam ornandas esse spoliis hostium arbitratus est, eas c. uerres non solum illis ornamentis sed etiam uiris nobilissimis nefario scelere priuauit. en quod tyndaritani libenter praedicent: 'nos in septemdecim populis siciliae numeramur, nos semper omnibus punicis siciliensibusque bellis amicitiam fidemque populi romani secuti sumus, a nobis omnia populo romano semper et belli adiumenta et pacis ornamenta ministrata sunt.' multum uero haec iis iura profuerunt in istius imperio ac potestate! uestros quondam nautas contra carthaginem scipio duxit, at nunc nauem contra praedones paene inanem cleomenes ducit; uobiscum africanus hostium spolia et praemia laudis communicauit, at nunc, per <uerrem> spoliati, naue a praedonibus abducta, ipsi in hostium loco numeroque ducimini. quid  uero? illa segestanorum non solum litteris tradita neque commemorata uerbis, sed multis officiis illorum usurpata et comprobata cognatio quos tandem fructus huiusce necessitudinis in istius imperio tulit? nempe hoc iure fuit, iudices, ut ex sinu patriae nobilissimus adulescens istius carnifici sextio dederetur. cui ciuitati maiores nostri maximos agros atque optimos concesserunt, quam immunem esse uoluerunt, haec apud te cognationis fidelitatis uetustatis auctoritatis ne hoc quidem iuris obtinuit, ut unius honestissimi atque innocentissimi ciuis mortem ac sanguinem deprecaretur. 