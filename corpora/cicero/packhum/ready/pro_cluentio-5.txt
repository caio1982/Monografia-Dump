primum uidete hominis audaciam. sassiam in matrimonium ducere, habiti matrem—illam cuius uirum a. aurium occiderat—concupiuit. utrum impudentior hic qui postulet, an crudelior illa, si nubat, difficile dictu est; sed tamen utriusque humanitatem constantiamque cognoscite. petit oppianicus ut sibi sassia nubat et id magno opere contendit. illa autem non admiratur audaciam, non impudentiam aspernatur, non denique illam oppianici domum uiri sui sanguine redundantem reformidat, sed quod haberet ille tris filios, idcirco se ab eis nuptiis abhorrere respondit. oppianicus, qui pecuniam sassiae concupiuisset, domo sibi quaerendum remedium existimauit ad eam moram quae nuptiis adferebatur. nam cum haberet ex nouia infantem filium, alter autem eius filius papia natus teani, quod abest ab larino  xuiii  milia passuum, apud matrem educaretur,  arcessit subito sine causa puerum teano, quod facere nisi ludis publicis aut festis diebus antea non solebat. mater misera nihil mali suspicans mittit. ille se tarentum proficisci cum simulasset, eo ipso die puer, cum hora undecima in publico ualens uisus esset, ante noctem mortuus et postridie ante quam luceret combustus est. atque hunc tantum maerorem matri prius hominum rumor quam quisquam ex oppianici familia nuntiauit. illa cum uno tempore audisset sibi non solum filium sed etiam exsequiarum munus ereptum, larinum confestim exanimata uenit et ibi de integro funus iam sepulto filio fecit. dies nondum decem intercesserant cum ille alter filius infans necatur. itaque nubit oppianico continuo sassia laetanti iam animo et spe optime confirmato, nec mirum quae se non nuptialibus donis sed filiorum funeribus esse delenitam uideret. ita, quod ceteri propter liberos pecuniae cupidiores solent esse, ille propter pecuniam liberos amittere iucundum esse duxit. sentio, iudices, uos pro uestra humanitate his tantis sceleribus breuiter a me demonstratis uehementer esse commotos. quo tandem igitur animo fuisse illos arbitramini quibus his de rebus non modo audiendum fuit uerum etiam iudicandum? uos auditis de eo in quem iudices non estis, de eo quem non uidetis, de eo quem odisse iam non potestis, de eo qui et naturae et legibus satis fecit, quem leges exsilio, natura morte multauit, auditis non ab inimico, auditis sine testibus, auditis cum ea quae copiosissime dici possunt breuiter strictimque dicuntur. illi audiebant de eo de quo iurati sententias ferre debebant, de eo cuius praesentis nefarium et consceleratum uoltum intuebantur, de eo quem  omnes oderant propter audaciam, de eo quem omni supplicio dignum esse ducebant; audiebant ab accusatoribus, audiebant uerba multorum testium, audiebant cum una quaque de re a p. cannutio, homine eloquentissimo, grauiter et diu diceretur. et est quisquam qui, cum haec cognouerit, suspicari possit oppianicum iudicio oppressum et circumuentum esse innocentem? 