 marcus  ego uero, cum licet pluris dies abesse, praesertim hoc tempore anni, et amoenitatem et salubritatem hanc sequor; raro autem licet. sed nimirum me alia quoque causa delectat, quae te non attingit, <t>it<e>.   atticus  quae tandem ista causa est?   marcus  quia, si uerum dicimus, haec est mea et huius fratris mei germana patria. hinc enim orti stirpe antiquissima sumus, hic sacra, hic genus, hic maiorum multa uestigia. quid plura? hanc uides uillam, ut nunc quidem est lautius aedificatam patris nostri studio, qui cum esset infirma ualetudine, hic fere aetatem egit in litteris. sed hoc ipso in loco, cum auos uiueret et antiquo more parua esset uilla, ut illa curiana in sabinis, me scito esse natum. quare inest nescio quid et latet in animo ac sensu meo, quo me plus <aequo> hic locus fortasse delectet, <nec sine causa> si quidem etiam ille sapientissimus uir, ithacam ut uideret, immortalitatem scribitur repudiasse.   atticus  ego uero tibi istam iustam causam puto, cur huc libentius uenias atque hunc locum diligas. quin ipse, uere dicam, sum illi uillae amicior modo factus atque huic omni solo, in quo tu ortus et procreatus es. mouemur enim nescio quo pacto locis ipsis, in quibus eorum quos diligimus aut admiramur adsunt uestigia. me quidem ipsae illae nostrae athe nae non tam operibus magnificis exquisitisque antiquorum artibus delectant, quam recordatione summorum uirorum, ubi quisque habitare, ubi sedere, ubi disputare sit solitus, studioseque eorum etiam sepulcra contemplor. quare istum, ubi tu es natus, plus amabo posthac locum. 