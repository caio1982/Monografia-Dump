xv (?)  Kal .  Mai .   59   ( ยง 1) CICERO ATTICO SAL. Epistulam cum a te avide exspectarem ad vesperum, ut soleo, ecce tibi nuntius pueros venisse Roma. voco, quaero ecquid litterarum. negant. 'quid ais?' inquam, 'nihilne a Pomponio?' perterriti voce et vultu confessi sunt se accepisse sed excidisse in via. quid quaeris? permoleste tuli. nulla enim abs te per hos dies epistula inanis aliqua re utili et suavi venerat. nunc, si quid in ea epistula quam a. d.  xvi  Kal. Mai. dedisti fuit historia dignum,  scribe quam primum ne ignoremus; sin nihil praeter iocationem, redde id ipsum.  Et scito Curionem adulescentem venisse ad me salutatum. valde eius sermo de Publio cum tuis litteris congruebat. ipse vero mirandum in modum 'reges odisse superbos'. peraeque narrabat incensam esse iuventutem neque ferre haec posse. bene habemus nos, si in his spes est; opinor, aliud agamus. ego me do historiae. quamquam, licet me Saufeium putes esse, nihil me est inertius.  Sed cognosce itinera nostra ut statuas ubi nos visurus sis. in Formianum volumus venire Parilibus. inde, quoniam putas praetermittendum nobis esse hoc tempore Cratera illum delicatum, Kal. Mai. de Formiano proficiscemur, ut Anti simus a. d.  v  Non. Mai. ludi enim Anti futuri sunt a  iiii  [Kal.] ad prid. Non. Mai. eos Tullia spectare vult. inde cogito in Tusculanum, deinde Arpinum, Romam ad Kal. Iun. te aut in Formiano aut Anti aut in Tusculano cura ut videamus. epistu- lam superiorem restitue nobis et appinge aliquid novi.