ac primum illud a te, homine uesano ac furioso, requiro, quae te tanta poena tuorum scelerum flagitiorumque uexet ut hos talis uiros,—qui non solum consiliis suis sed etiam specie ipsa dignitatem rei publicae sustinent,—quod ego in sententia dicenda salutem ciuium cum honore cn. pompei coniunxerim mihi esse iratos, et aliud de summa religione hoc tempore sensuros ac me absente senserint arbitrere? 'fuisti,' inquit, 'tum apud pontifices superior, sed iam, quoniam te ad populum contulisti, sis inferior necesse est.' itane uero? quod in imperita multitudine est uitiosissimum, uarietas et inconstantia et crebra tamquam tempestatum sic sententiarum commutatio, hoc tu ad hos transferas, quos ab inconstantia grauitas, a libidinosa sententia certum et definitum ius religionum, uetustas exemplorum, auctoritas litterarum monumentorumque deterret? 'tune es ille,' inquit, 'quo senatus carere non potuit, quem boni luxerunt, quem res publica desiderauit, quo restituto senatus auctoritatem restitutam putabamus quam primum adueniens prodidisti?' nondum de mea sententia dico: impudentiae primum re spondebo tuae. hunc igitur, funesta rei publicae pestis, hunc tu ciuem ferro et armis et exercitus terrore et consulum scelere et audacissimorum hominum minis, seruorum dilectu, obsessione templorum, occupatione fori, oppressione curiae domo et patria, ne cum improbis boni ferro dimicarent, cedere coegisti, quem a senatu, quem a bonis omnibus, quem a cuncta italia desideratum, arcessitum, reuocatum conseruandae rei publicae causa confiteris? 'at enim in senatum uenire in capitolium turbulento illo die non debuisti.' ego uero neque ueni et domo me tenui quam diu turbulentum tempus fuit, cum seruos tuos, a te iam pridem ad bonorum caedem paratos, cum illa tua consceleratorum ac perditorum manu armatos in capitolium tecum uenisse constabat; quod cum mihi nuntiaretur, scito me domi mansisse et tibi et gladiatoribus tuis instaurandae caedis potestatem non fecisse. postea quam mihi nuntiatum est populum romanum in capitolium propter metum atque inopiam rei frumentariae conuenisse, ministros autem scelerum tuorum perterritos partim amissis gladiis, partim ereptis diffugisse, ueni non solum sine ullis copiis ac manu, uerum etiam cum paucis amicis. an ego, cum p. lentulus consul optime de me ac de re publica meritus, cum q. metellus, qui cum meus inimicus esset, frater tuus, et dissensioni nostrae et precibus tuis salutem ac dignitatem meam praetulisset, me arcesserent in senatum, cum tanta multitudo ciuium tam recenti officio suo me ad referendam gratiam nominatim uocaret, non uenirem, cum praesertim te iam illinc cum tua fugitiuorum manu discessisse constaret? hic tu me etiam, custodem defensoremque capitoli templorumque omnium, 'hostem capitolinum' appellare ausus es, quod, cum in capitolio senatum duo consules haberent, eo uenerim? utrum  est tempus aliquod quo in senatum uenisse turpe sit, an ea res erat illa de qua agebatur ut rem ipsam repudiare et eos qui agebant condemnare deberem? primum dico senatoris esse boni semper in senatum uenire, nec cum his sentio qui statuunt minus bonis temporibus in senatum ipsum non uenire, non intellegentes hanc suam nimiam perseuerantiam uehementer iis quorum animum offendere uoluerint et gratam et iucundam fuisse. at enim non nulli propter timorem, quod se in senatu tuto non esse arbitrabantur, discesserunt. non reprehendo, nec quaero fueritne aliquid pertimescendum: puto suo quemque arbitratu timere oportere. cur ego non timuerim quaeris? quia te illinc abisse constabat. cur, cum uiri boni non nulli putarint tuto se in senatu esse non posse, ego non idem senserim? cur, cum ego me existimassem tuto omnino in ciuitate esse non posse, illi remanserunt? an aliis licet, et recte licet, in meo metu sibi nihil timere: mihi uni necesse erit et meam et aliorum uicem pertimescere? 