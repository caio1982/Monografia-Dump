paulo post xu kal .  iun .   43  ex itinere ad forum uoconi plancus ciceroni antonius id. mai. ad forum iuli cum primis copiis uenit. uentidius bidui spatio abest ab eo. lepidus ad forum uoconi castra habet, qui locus a foro iuli quattuor et uiginti millia passus abest, ibique me exspectare constituit, quem ad modum ipse mihi scripsit. quod si omnia mihi integra et ipse et fortuna seruarit, recipio uobis celeriter me negotium ex sententia confecturum.  fratrem meum adsiduis laboribus concursationibusque confectum grauiter se habuisse antea tibi scripsi. sed tamen, cum primum posse ingredi coepit, non magis sibi quam rei publicae se conualuisse existimans ad omnia pericula princeps esse non recusabat. sed ego eum non solum hortatus sum uerum etiam coegi isto proficisci, quod et illa ualetudine magis conficere se quam me iuuare posset in castris et quod acerbissimo interitu consulum rem publicam nudatam tali ciue praetore in urbanis officiis indigere existimabam. quod  si qui uestrum non probabit, mihi prudentiam in consilio defuisse sciat, non illi erga patriam fidelitatem.  lepidus tamen quod ego desiderabam fecit, ut apellam ad me mitteret, quo obside fidei illius et societatis in re publica administranda uterer. in ea re studium mihi suum l. gellius †de tribus fratribus segauiano† probauit, quo ego interprete nouissime ad lepidum sum usus. amicum eum rei publicae cognosse uideor libenterque ei sum testimonio et omnibus ero qui bene merentur.  fac ualeas meque mutuo diligas dignitatemque meam, si mereor, tuearis, sicut adhuc singulari cum beneuolentia fecisti.