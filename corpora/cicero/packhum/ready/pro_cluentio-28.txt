est etiam reliqua permagna auctoritas quam ego turpiter paene praeterii; mea enim esse dicitur. recitauit ex oratione nescio qua attius quam meam esse dicebat cohortationem quandam iudicum ad honeste iudicandum et com memorationem cum aliorum iudiciorum quae probata non essent tum illius ipsius iudici iuniani; proinde quasi ego non ab initio huius defensionis dixerim inuidiosum illud iudicium fuisse aut, cum de infamia iudiciorum disputarem, potuerim illud quod tam populare esset illo tempore praeterire. ego uero si quid eius modi dixi, neque cognitum commemoraui neque pro testimonio dixi, et illa oratio potius temporis mei quam iudici et auctoritatis fuit. cum enim accusarem et mihi initio proposuissem ut animos et populi romani et iudicum commouerem, cumque omnis offensiones iudiciorum non ex mea opinione sed ex hominum rumore proferrem, istam rem quae tam populariter esset agitata praeterire non potui. sed errat uehementer, si quis in orationibus nostris quas in iudiciis habuimus auctoritates nostras consignatas se habere arbitratur. omnes enim illae causarum ac temporum sunt, non hominum ipsorum aut patronorum. nam si causae ipsae pro se loqui possent, nemo adhiberet oratorem. nunc adhibemur ut ea dicamus, non quae auctoritate nostra constituantur sed quae ex re ipsa causaque ducantur. hominem ingeniosum, m. antonium, aiunt solitum esse dicere 'idcirco se nullam umquam orationem scripsisse ut, si quid aliquando non opus esset ab se esse dictum, posset negare dixisse'; proinde quasi, si quid a nobis dictum aut actum sit, id nisi litteris mandarimus, hominum memoria non comprehendatur. ego uero in isto genere libentius cum multorum tum hominis eloquentissimi et sapientissimi, l. crassi, auctoritatem sequor qui, cum cn. plancum defenderet accusante m. bruto, homine  in dicendo uehementi et callido, cum brutus duobus recitatoribus constitutis ex duabus eius orationibus capita alterna inter se contraria recitanda curasset, quod in dissuasione rogationis eius quae contra coloniam narbonensem ferebatur quantum potest de auctoritate senatus detrahit, in suasione legis seruiliae summis ornat senatum laudibus, et multa in equites romanos cum ex ea oratione asperius dicta recitasset quo animi illorum iudicum in crassum incenderentur, aliquantum esse commotus dicitur. itaque in respondendo primum exposuit utriusque rationem temporis ut oratio ex re et ex causa habita uideretur, deinde ut intellegere posset brutus quem hominem et non solum qua eloquentia uerum etiam quo lepore et quibus facetiis praeditum lacessisset, tris ipse excitauit recitatores cum singulis libellis quos m. brutus, pater illius accusatoris, de iure ciuili reliquit. eorum initia cum recitarentur, ea quae uobis nota esse arbitror: 'forte euenit ut ruri in priuernati essemus ego et brutus filius,' fundum priuernatem flagitabat; 'in albano eramus ego et brutus filius,' albanum poscebat; 'in tiburti forte cum adsedissemus ego et brutus filius,' tiburtem fundum requirebat; brutum autem, hominem sapientem, quod fili nequitiam uideret, quae praedia ei relinqueret testificari uoluisse dicebat. quod si potuisset honeste scribere se in balneis cum id aetatis filio fuisse, non praeterisset; eas se tamen ab eo balneas non ex libris patris sed ex tabulis et ex censu quaerere. crassus tum ita brutum ultus est ut illum recitationis suae paeniteret; moleste enim fortasse tulerat se in eis orationibus reprehensum quas de re publica  habuisset, in quibus forsitan magis requiratur constantia. ego autem illa recitata esse non moleste fero. neque enim ab illo tempore quod tum erat, neque ab ea causa quae tum agebatur aliena fuerunt; neque mihi quicquam oneris suscepi, cum ita dixi, quo minus honeste hanc causam et libere possem defendere. quod si uelim confiteri me causam a. cluenti nunc cognosse, antea fuisse in ea opinione populari, quis tandem id possit reprehendere? praesertim, iudices, cum a uobis quoque ipsis hoc impetrari sit aequissimum quod ego et ab initio petiui et nunc peto ut, si quam huc grauiorem de illo iudicio opinionem attulistis, hanc causa perspecta atque omni ueritate cognita deponatis. 