quid? signum paeanis ex aede aesculapi praeclare factum, sacrum ac religiosum, non sustulisti? quod omnes propter pulchritudinem uisere, propter religionem colere solebant. quid? ex aede liberi simulacrum aristaei non tuo imperio palam ablatum est? quid? ex aede iouis religiosissimum simulacrum iouis imperatoris, quem graeci urion nominant, pulcherrime factum nonne abstulisti? quid? ex aede liberae <agninum> caput illud pulcherrimum, quod uisere solebamus, num dubitasti tollere? atque ille paean sacrificiis anniuersariis simul cum aesculapio apud illos colebatur; aristaeus, qui [ut graeci ferunt, liberi filius] inuentor olei esse dicitur, una cum libero patre apud illos eodem erat in templo  consecratus. iouem autem imperatorem quanto honore in suo templo fuisse arbitramini? conicere potestis, si recordari uolueritis quanta religione fuerit eadem specie ac forma signum illud quod ex macedonia captum in capitolio posuerat <t.> flamininus. etenim tria ferebantur in orbe terrarum signa iouis imperatoris uno in genere pulcherrime facta, unum illud macedonicum quod in capitolio uidimus, alterum in ponti ore et angustiis, tertium quod syracusis ante uerrem praetorem fuit. illud flamininus ita ex aede sua sustulit ut in capitolio, hoc est in terrestri domicilio iouis poneret. quod autem est ad introitum ponti, id, cum tam multa ex illo mari bella emerserint, tam multa porro in pontum inuecta sint, usque ad hanc diem integrum inuiolatumque seruatum est. hoc tertium, quod erat syracusis, quod m. marcellus armatus et uictor uiderat, quod religioni concesserat, quod ciues atque incolae colere, aduenae non solum uisere uerum etiam uenerari solebant, id c. uerres ex templo iouis sustulit. ut saepius ad marcellum reuertar, iudices, sic habetote, pluris esse a syracusanis istius aduentu deos quam uictoria marcelli homines desideratos. etenim ille requisisse etiam dicitur archimedem illum, summo ingenio hominem ac disciplina, quem cum audisset interfectum permoleste tulisse: iste omnia quae requisiuit, non ut conseruaret uerum ut asportaret requisiuit. 