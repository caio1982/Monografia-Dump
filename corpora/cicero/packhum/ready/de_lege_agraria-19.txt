atque in hos agros qui hac lege empti sint colonias ab his  x uiris deduci iubet. quid? omnisne locus eius modi est ut nihil intersit rei publicae, colonia deducatur in eum locum necne, an est locus qui coloniam postulet, est <qui> plane recuset? quo in genere sicut in ceteris rei publicae partibus est operae pretium diligentiam maiorum recordari, qui colonias sic idoneis in locis contra suspicionem periculi conlocarunt ut esse non oppida italiae, sed propugnacula imperi uiderentur. hi deducent colonias in eos agros quos emerint; etiamne si rei publicae non expediat? ' et in quae loca praeterea uidebitur. ' quid igitur est causae quin coloniam in ianiculum possint deducere et suum praesidium in capite atque ceruicibus nostris conlocare? tu non definias quot colonias, in quae loca, quo numero colonorum deduci uelis, tu occupes locum quem idoneum ad uim tuam iudicaris, compleas numero, confirmes praesidio quo uelis, populi romani uectigalibus atque omnibus copiis ipsum populum romanum coerceas, opprimas, redigas in istam x uiralem dicionem ac potestatem? ut uero totam italiam suis praesidiis obsidere atque occupare cogitet, quaeso, quirites, cognoscite. permittit  x uiris ut in omnia municipia, in omnis colonias totius italiae colonos deducant quos uelint, eisque colonis agros dari iubet. num obscure maiores opes quam libertas uestra pati potest, et maiora praesidia quaeruntur, num obscure regnum constituitur, num obscure libertas uestra tollitur? nam cum idem omnem pecuniam, maximam multitudinem <obtinebunt>, idem totam italiam suis opibus  obsidebunt, idem uestram libertatem suis praesidiis et coloniis interclusam tenebunt, quae spes tandem, quae facultas recuperandae uestrae libertatis relinquetur? 