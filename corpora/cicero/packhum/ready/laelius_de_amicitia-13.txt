cum autem contrahat amicitiam, ut supra dixi, si qua significatio uirtutis eluceat, ad quam se similis animus adplicet et adiungat, id cum contigit, amor exoriatur necesse est. quid enim tam absurdum quam delectari multis inanimis rebus, ut honore, ut gloria, ut aedificio, ut uestitu cultuque corporis, animante uirtute praedito, eo qui uel amare uel, ut ita dicam, redamare possit, non admodum delectari? nihil est enim remuneratione beniuolentiae, nihil uicissitudine studiorum officiorumque iucundius. quid, si illud etiam addimus, quod recte addi potest, nihil esse, quod ad se rem ullam tam alliciat et attrahat quam ad amicitiam similitudo? concedetur profecto uerum esse, ut bonos boni diligant adsciscantque sibi quasi propinquitate coniunctos atque natura. nihil est enim appetentius similium sui nec rapacius quam natura. quam ob rem hoc quidem, fanni et scaeuola, constet, ut opinor, bonis inter bonos quasi necessariam beniuolentiam, qui est amicitiae fons a natura constitutus. sed eadem bonitas etiam ad multitudinem pertinet. non enim est inhumana uirtus neque inmunis neque superba, quae etiam populos uniuersos tueri eisque optume consulere soleat; quod non faceret profecto, si a caritate uulgi abhorreret. atque etiam mihi quidem uidentur, qui utilitatum causa fingunt amicitias, amabilissimum  nodum amicitiae tollere. non enim tam utilitas parta per amicum quam amici amor ipse delectat, tumque illud fit, quod ab amico est profectum, iucundum, si cum studio est profectum; tantumque abest, ut amicitiae propter indigentiam colantur, ut ii, qui opibus et copiis maximeque uirtute, in qua plurimum est praesidii, minime alterius indigeant, liberalissimi sint et beneficentissimi. atque haut sciam an ne opus sit quidem nihil umquam omnino deesse amicis. ubi enim studia nostra uiguissent, si numquam consilio, numquam opera nostra nec domi nec militiae scipio eguisset? non igitur utilitatem amicitia, sed utilitas amicitiam secuta est. 