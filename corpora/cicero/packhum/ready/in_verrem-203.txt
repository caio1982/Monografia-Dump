quid hoc loco potes dicere, homo amentissime, nisi id quod ego non quaero, quod denique in re tam nefaria, tametsi dubitari non potest, tamen ne si dubitetur quidem quaeri oporteat, quid aut quantum aut quo modo acceperis? remitto tibi hoc totum atque ista te cura libero; neque enim metuo ne hoc cuiquam persuadeatur, ut, ad quod  facinus nemo praeter te ulla pecunia adduci potuerit, id tu gratis suscipere conatus sis. uerum de ista furandi praedandique ratione nihil dico, de hac imperatoria iam tua laude disputo. quid ais, bone custos defensorque prouinciae? tu quos seruos arma capere et bellum facere in sicilia uoluisse cognoras et de consili sententia iudicaras, hos ad supplicium iam more maiorum traditos ex media morte eripere ac liberare ausus es, ut, quam damnatis crucem seruis fixeras, hanc indemnatis uidelicet ciuibus romanis reseruares? perditae ciuitates desperatis iam omnibus rebus hos solent exitus exitialis habere, ut damnati in integrum restituantur, uincti soluantur, exsules reducantur, res iudicatae rescindantur. quae cum accidunt, nemo est quin intellegat ruere illam rem publicam haec ubi eueniant; nemo est qui ullam spem salutis reliquam esse arbitretur. atque haec sicubi <facta sunt>, ita facta sunt ut homines populares aut nobiles supplicio aut exsilio leuarentur, at non ab iis ipsis qui iudicassent, at non statim, at non eorum facinorum damnati quae ad uitam et ad fortunas omnium pertinerent. hoc uero nouum et eius modi est ut magis propter reum quam propter rem ipsam credibile uideatur, ut homines seruos, ut ipse qui iudicarat, ut statim e medio supplicio dimiserit, ut eius facinoris damnatos seruos quod ad omnium liberorum caput et sanguinem pertineret. o praeclarum imperatorem nec iam cum m'. aquilio, fortissimo uiro, sed uero cum paulis, scipionibus, mariis conferendum! tantumne uidisse in metu periculoque prouinciae! cum seruitiorum animos in sicilia suspensos propter bellum italiae fugitiuorum uideret, ne  quis se commouere auderet, quantum terroris iniecit! comprendi iussit; quis non pertimescat? causam dicere dominos; quid seruo tam formidolosum?  fecisse uideri pronuntiat; exortam uidetur flammam paucorum dolore ac morte restinxisse. quid deinde sequitur? uerbera atque ignes et illa extrema ad supplicium damnatorum, metum ceterorum, cruciatus et crux. hisce omnibus suppliciis sunt liberati. quis dubitet quin seruorum animos summa formidine oppresserit, cum uiderent ea facilitate praetorem ut ab eo seruorum sceleris coniurationisque damnatorum uita uel ipso carnifice internuntio redimeretur? 