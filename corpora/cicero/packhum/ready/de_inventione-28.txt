simili modo liquet alteram quoque approbationem separatam esse ab assumptione. si quadam in argumentatione satis est uti assumptione et non oportet adiungere approbationem assumptioni, quadam autem in argumentatione infirma est assumptio, nisi adiuncta sit approbatio, separatum quiddam est extra assumptionem approbatio. est autem argumentatio quaedam, in qua assumptio non indiget approbationis, quaedam autem, in qua nihil ualet sine approbatione, ut ostendemus. separata igitur est ab adsumptione approbatio. ostendemus autem, quod polliciti sumus, hoc modo:  quae perspicuam omnibus ueritatem continet assumptio, nihil indiget approbationis. ea est huiusmodi: 'si oportet uelle sapere, dare operam philosophiae conuenit.' hic propositio indiget approbationis; non enim perspicua est neque constat inter omnes, propterea quod multi nihil prodesse philosophiam, plerique etiam obesse arbitrantur; assumptio perspicua; est enim haec: 'oportet autem uelle sapere.' hoc quia ipsum ex se perspicitur et uerum esse intellegitur, nihil attinet approbari. quare statim concludenda est argumentatio. est ergo assumptio quaedam, quae approbationis non indiget; nam quandam indigere perspicuum est. separata est igitur ab adsumptione approbatio. falsum ergo est non esse plus quam tripertitam argumentationem. atque ex his illud iam perspicuum est, esse quandam argumentationem, in qua neque propositio neque assumptio indigeat approbationis, huiusmodi, ut certum quiddam et breue exempli causa ponamus: 'si summopere sapientia petenda est, summo opere stultitia uitanda est: summo autem opere sapientia petenda est: summo igitur opere stultitia uitanda est.' hic et propositio et assumptio perspicua est; quare neutra quoque indiget approbatione. ex hisce omnibus illud perspicuum est approbationem tum adiungi, tum non adiungi. ex quo cognoscitur neque in propositione neque in assumptione contineri approbationem, sed utramque suo loco positam uim suam tamquam certam et propriam obtinere. quodsi ita est,  commode partiti sunt illi, qui in quinque partes tribuerunt argumentationem. 