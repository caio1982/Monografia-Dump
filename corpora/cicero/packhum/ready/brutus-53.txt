hoc loco atticus: putarem te, inquit, ambitiosum esse, si, ut dixisti, ii quos iam diu conligis uiuerent. omnis enim commemoras, qui ausi aliquando sunt stantes loqui, ut mihi imprudens m. seruilium praeterisse uideare.  non, inquam, ego istuc ignoro, pomponi, multos fuisse, qui uerbum numquam in publico fecissent, quom melius aliquanto possent quam isti oratores, quos colligo, dicere; sed his commemorandis etiam illud adsequor, ut intellegatis primum ex omni numero quam non multi ausi sint dicere, deinde ex iis ipsis quam pauci fuerint laude digni. itaque ne hos quidem equites romanos amicos nostros, qui nuper mortui sunt, <omittam,> p. cominium spoletinum, quo accusante defendi c. cornelium, in quo et compositum dicendi genus et acre et expeditum fuit; t. accium pisaurensem, cuius accusationi respondi pro  a. cluentio, qui et accurate dicebat et satis copiose, eratque praeterea doctus hermagorae praeceptis, quibus etsi ornamenta non satis opima dicendi, tamen, ut hastae uelitibus amentatae, sic apta quaedam et parata singulis causarum generibus argumenta traduntur. studio autem neminem nec industria maiore cognoui, quamquam ne ingenio quidem qui praestiterit facile dixerim c. pisoni, genero meo. nullum tempus illi umquam uacabat aut a forensi dictione aut a commentatione domestica aut a scribendo aut a cogitando. itaque tantos processus efficiebat ut euolare, non excurrere uideretur; eratque uerborum et dilectus elegans et apta et quasi rotunda constructio; cumque argumenta excogitabantur ab eo multa et firma ad probandum tum concinnae acutaeque sententiae; gestusque natura ita uenustus, ut ars etiam, quae non erat, et e disciplina motus quidam uideretur accedere. uereor ne amore uidear plura quam fuerint in illo dicere; quod non ita est: alia enim de illo maiora dici possunt. nam nec continentia nec pietate nec ullo genere uirtutis quemquam eiusdem aetatis cum illo conferendum puto. nec uero m. caelium praetereundum arbitror, quaecumque eius in exitu uel fortuna uel mens fuit; qui quamdiu auctoritati meae paruit, talis tribunus plebis fuit, ut nemo contra ciuium perditorum popularem turbulentamque dementiam a senatu et a bonorum causa steterit constantius. †quam eius actionem† multum tamen et splendida et grandis et eadem in primis faceta et perurbana commendabat oratio. graues eius contiones aliquot fuerunt, acres accusationes tres eaeque omnes  ex rei publicae contentione susceptae; defensiones, etsi illa erant in eo meliora quae dixi, non contemnendae tamen saneque tolerabiles. hic cum summa uoluntate bonorum aedilis curulis factus esset, nescio quomodo discessu meo discessit a sese ceciditque, posteaquam eos imitari coepit quos ipse peruerterat. sed de m. calidio dicamus aliquid, qui non fuit orator unus e multis, potius inter multos prope singularis fuit: ita reconditas exquisitasque sententias mollis et pellucens uestiebat oratio. nihil tam tenerum quam illius comprensio uerborum, nihil tam flexibile, nihil quod magis ipsius arbitrio fingeretur, ut nullius oratoris aeque in potestate fuerit: quae primum ita pura erat ut nihil liquidius, ita libere fluebat ut nusquam adhaeresceret; nullum nisi loco positum et tamquam in uermiculato emblemate, ut ait lucilius, structum uerbum uideres; nec uero ullum aut durum aut insolens aut humile aut [in] longius ductum; ac non propria uerba rerum, sed pleraque translata, sic tamen, ut ea non inruisse in alienum locum, sed immigrasse in suum diceres; nec uero haec soluta nec diffluentia, sed astricta numeris, non aperte nec eodem modo semper, sed uarie dissimulanterque conclusis. erant autem et uerborum et sententiarum illa lumina, quae uocant graeci σχήματα, quibus tamquam insignibus in ornatu distinguebatur omnis oratio. 'qua de re agitur' autem illud, quod multis locis in iuris consultorum includitur formulis, id ubi esset uidebat. accedebat ordo rerum plenus artis, actio liberalis totumque dicendi placidum et sanum genus. quod si est optumum suauiter dicere, nihil est quod melius hoc quaerendum putes. sed cum a nobis paulo ante dictum sit tria uideri esse quae orator efficere deberet, ut doceret, ut delectaret, ut moueret, duo summe tenuit, ut et rem inlustraret disserendo et animos eorum  qui audirent deuinciret uoluptate; aberat tertia illa laus, qua permoueret atque incitaret animos, quam plurumum pollere diximus; nec erat ulla uis atque contentio: siue consilio, quod eos quorum altior oratio actioque esset ardentior furere et bacchari arbitraretur, siue quod natura non esset ita factus siue quod non consuesset siue quod non posset. hoc unum illi, si nihil utilitatis habebat, afuit; si opus erat, defuit. quin etiam memini, cum in accusatione sua q. gallio crimini dedisset sibi eum uenenum parauisse idque a se esse deprensum seseque chirographa testificationes indicia quaestiones manifestam rem deferre diceret deque eo crimine accurate et exquisite disputauisset, me in respondendo, cum essem argumentatus quantum res ferebat, hoc ipsum etiam posuisse pro argumento, quod ille, cum pestem capitis sui, cum indicia mortis se comperisse manifesto et manu tenere diceret, tam solute egisset, tam leniter, tam oscitanter. 'tu istuc, m. calidi, nisi fingeres, sic ageres? praesertim cum ista eloquentia alienorum hominum pericula defendere acerrume soleas, tuum neglegeres? ubi dolor, ubi ardor animi, qui etiam ex infantium ingeniis elicere uoces et querelas solet? nulla perturbatio animi, nulla corporis, frons non percussa, non femur; pedis, quod minimum est, nulla supplosio. itaque tantum afuit ut inflammares nostros animos, somnum isto loco uix tenebamus.' sic nos summi oratoris uel sanitate uel uitio pro argumento ad diluendum crimen usi sumus. 