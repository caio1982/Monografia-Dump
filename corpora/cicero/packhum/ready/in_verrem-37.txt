uerum ad illam iam ueniamus praeclaram praeturam, criminaque ea quae notiora sunt his qui adsunt quam nobis qui meditati ad dicendum paratique uenimus; in quibus non dubito quin offensionem neglegentiae uitare  atque effugere non possim. multi enim ita dicent, 'de illo nihil dixit in quo ego interfui; illam iniuriam non attigit quae mihi aut quae amico meo facta est, quibus ego in rebus interfui'. his omnibus qui istius iniurias norunt, hoc est populo romano uniuerso, me uehementer excusatum uolo non neglegentia mea fore ut multa praeteream, sed quod alia testibus integra reseruari uelim, multa autem propter rationem breuitatis ac temporis praetermittenda existimem. fatebor etiam illud inuitus, me prorsus, cum iste punctum temporis nullum uacuum peccato praeterire passus sit, omnia quae ab isto commissa sint non potuisse cognoscere. quapropter ita me de praeturae criminibus auditote ut ex utroque genere, et iuris dicendi et sartorum tectorum exigendorum, ea postuletis quae maxime digna sint eo reo cui paruum ac mediocre obici nihil oporteat. nam ut praetor factus est, qui auspicato a chelidone surrexisset, sortem nactus est urbanae prouinciae magis ex sua chelidonisque quam ex populi romani uoluntate. qui principio qualis in edicto constituendo fuerit cognoscite.  p. annius asellus mortuus est c. sacerdote praetore. is cum haberet unicam filiam neque census esset, quod eum natura hortabatur, lex nulla prohibebat, fecit ut filiam bonis suis heredem institueret. heres erat filia. faciebant omnia cum pupilla, legis aequitas, uoluntas patris, edicta praetorum, consuetudo iuris eius quod erat tum cum asellus est mortuus. iste praetor designatus—utrum admonitus an temptatus an, qua est ipse sagacitate in his rebus, sine duce ullo, sine indice peruenerit ad hanc impro bitatem, nescio: uos tantum hominis audaciam amentiamque cognoscite—appellat heredem l. annium, qui erat institutus secundum filiam (non enim mihi persuadetur istum ab illo prius appellatum); dicit se posse ei condonare edicto hereditatem; docet hominem quid possit fieri. illi bona res, huic uendibilis uidebatur. iste, tametsi singulari est audacia, tamen ad pupillae matrem submittebat; malebat pecuniam accipere, ne quid noui ediceret, quam ut hoc edictum tam improbum et tam inhumanum interponeret. tutores pecuniam praetori si pupillae nomine dedissent, grandem praesertim, quem ad modum in rationem inducerent, quem ad modum sine periculo suo dare possent, non uidebant; simul et istum fore tam improbum non arbitrabantur; saepe appellati pernegauerunt. iste ad arbitrium eius cui condonabat hereditatem ereptam a liberis quam aequum edictum conscripserit, quaeso, cognoscite.  cum intellegam legem uoconiam—.  quis umquam crederet mulierum aduersarium uerrem futurum? an ideo aliquid contra mulieres fecit ne totum edictum ad chelidonis arbitrium scriptum uideretur? cupiditati hominum ait se obuiam ire. quis potius non modo his temporibus, sed etiam apud maiores nostros? quis tam remotus fuit a cupiditate? dic, quaeso, cetera; delectat enim me hominis grauitas, scientia iuris <praetorii>, auctoritas. recita.  qui ab a. postumio   q. fuluio censoribus postue ea — — fecit fecerit. 'fecit fecerit'? quis umquam edixit isto modo? quis umquam eius rei fraudem aut periculum proposuit edicto, quae neque post edictum reprehendi neque ante edictum prouideri potuit? iure, legibus, auctoritate omnium qui consulebantur, testamentum p. annius fecerat non improbum, non inofficiosum, non inhumanum: quodsi ita fecisset, tamen post illius mortem nihil de testamento illius noui iuris constitui oporteret. uoconia lex te uidelicet delectabat. imitatus esses ipsum illum c. uoconium, qui lege sua hereditatem ademit nulli neque uirgini neque mulieri: sanxit in posterum, qui post eos censores census esset, ne quis heredem uirginem neue mulierem faceret. in lege uoconia non est ' fecit fecerit ', neque in ulla praeteritum tempus reprehenditur nisi eius rei quae sua sponte tam scelerata et nefaria est ut, etiamsi lex non esset, magnopere uitanda fuerit. atque in his ipsis rebus multa uidemus ita sancta esse legibus ut ante facta in iudicium non uocentur; cornelia testamentaria, nummaria, ceterae complures, in quibus non ius aliquod nouum populo constituitur, sed sancitur ut, quod semper malum facinus fuerit, eius quaestio ad populum pertineat ex certo tempore. de iure uero ciuili si quis noui quid instituit, is non omnia quae ante acta sunt rata esse patietur? cedo mihi leges atinias, furias, fusias, ipsam, ut dixi, uoconiam, omnis praeterea de iure ciuili: hoc reperies in omnibus statui ius quo post eam legem populus utatur. qui plurimum tribuunt edicto, praetoris edictum legem annuam dicunt esse: tu edicto plus amplecteris quam  lege. si finem edicto praetoris adferunt kalendae ianuariae, cur non initium quoque edicti nascitur a kalendis ianuariis? an in eum annum progredi nemo poterit edicto quo praetor alius futurus est, in illum quo alius praetor fuit regredietur? ac si hoc iuris, non unius hominis causa edixisses, cautius composuisses. scribis,  qui heredem fecit fecerit . quid, si plus legarit quam ad heredem heredesue perueniat? quod per legem uoconiam ei qui census non sit licet; cur hoc, cum in eodem genere sit, non caues? quia non generis, sed hominis causam uerbis amplecteris, ut facile appareat te pretio, non iure esse commotum. atque hoc si in posterum edixisses, etsi minus esset nefarium, tamen esset improbum; sed tum uituperari posset, in discrimen uenire non posset; nemo enim committeret. nunc est eius modi edictum ut quiuis intellegat non populo esse scriptum, sed p. anni secundis heredibus. itaque cum abs te caput illud tam multis uerbis mercennarioque prooemio esset ornatum, ecquis inuentus est postea praetor qui idem illud ediceret? non modo nemo edixit, sed ne metuit quidem quisquam ne quis ediceret. nam post te praetorem multi in isdem causis fuerunt; in his nuper annaea de multorum propinquorum sententia, pecuniosa mulier, quod censa non erat, testamento fecit heredem filiam. iam hoc magnum iudicium hominum de istius singulari improbitate, quod c. uerres sua sponte instituisset, id neminem metuisse ne  quis reperiretur qui istius institutum sequi uellet; solus enim tu inuentus es cui satis non fuerit corrigere testamenta uiuorum, nisi etiam rescinderes mortuorum. tu ipse ex siciliensi edicto hoc sustulisti; uoluisti, ex improuiso si quae res nata esset, ex urbano edicto decernere. quam postea tu tibi defensionem relinquebas, in ea maxime offendisti, cum tuam auctoritatem tute ipse edicto prouinciali repudiabas. 