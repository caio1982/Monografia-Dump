aestate  45 cicero toranio s. dederam triduo ante pueris cn. planci litteras ad te. eo nunc ero breuior teque, ut antea consolabar, hoc tempore monebo. nihil puto tibi esse utilius quam ibidem opperiri quoad scire possis quid tibi agendum sit. nam praeter nauigationis longae et hiemalis et minime portuosae periculum, quod uitaueris, ne illud quidem non quan<ti>uis, subito, cum certi aliquid audieris, te istim posse proficisci. nihil est praeterea cur aduen<ien>tibus te offerre gestias. multa praeterea metuo, quae cum cilone nostro communicaui. quid multa? loco opportuniore in his malis nullo esse potuisti ex quo te, quocumque opus erit, facillime et expeditissime conferas. quod si recipiet ille se ad tempus, aderis; sin, quoniam multa accidere possunt, aliqua res eum  uel impediet uel morabitur, tu ibi eris ubi omnia scire possis. hoc mihi prorsus ualde placet.  de reliquo, ut te saepe per litteras hortatus sum, ita uelim tibi persuadeas, te in hac causa nihil habere quod tibi timendum sit praeter communem casum ciuitatis. qui etsi est grauissimus, tamen ita uiximus et id aetatis iam sumus ut omnia quae non nostra culpa nobis accidant fortiter ferre debeamus. hic tui omnes ualent summaque pietate te desiderant et diligunt et colunt. tu cura ut ualeas et te istim ne temere commoueas.