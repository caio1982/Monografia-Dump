fac id quod ne intellegi quidem potest mihi esse persuasum; cedo mihi istorum adumbratorum deorum liniamenta atque formas. non deest hoc loco copia rationum, quibus docere uelitis humanas esse formas deorum; primum quod ita sit informatum anticipatum<que> mentibus nostris, ut homini, cum de deo cogitet, forma occurrat humana; deinde cum, quoniam rebus omnibus excellat natura diuina, forma quoque esse pulcherrima debeat, nec esse humana ullam pulchriorem; tertiam rationem adfertis, quod nulla in alia figura domicilium mentis esse possit. primum igitur quidque considera quale sit; arripere enim mihi uidemini quasi uestro iure rem nullo modo probabilem.  <primum> omnium quis tam caecus in contemplandis rebus umquam fuit, ut non uideret species istas ho minum conlatas in deos aut consilio quodam sapientium, quo facilius animos imperitorum ad deorum cultum a uitae prauitate conuerterent, aut superstitione, ut essent simulacra quae uenerantes deos ipsos se adire crederent. auxerunt autem haec eadem poetae pictores opifices; erat enim non facile agentis aliquid et molientes deos in aliarum formarum imitatione seruare.  accessit etiam ista opinio fortasse, quod homini homine pulchrius nihil uideatur. sed tu hoc physice non uides, quam blanda conciliatrix et quasi sui sit lena natura? an putas ullam esse terra marique beluam quae non sui generis belua maxime delectetur? quod ni ita esset, cur non gestiret taurus equae contrectatione, equus uaccae? an tu aquilam aut leonem aut delphinum ullam anteferre censes figuram suae? quid igitur mirum si hoc eodem modo homini natura praescripsit, ut nihil pulchrius quam hominem putaret? * * eam esse causam cur deos hominum similis putaremus: quid censes, si ratio esset in beluis, non suo quasque generi plurimum tributuras fuisse? at mehercule ego (dicam enim ut sentio) quamuis amem ipse me tamen non audeo dicere pulchriorem esse me quam ille fuerit taurus qui uexit europam; non enim hoc loco de ingeniis aut de orationibus nostris sed de specie figuraque quaeritur. quod si fingere nobis et iungere formas uelimus, qualis ille maritimus triton pingitur, natantibus inuehens beluis adiunctis humano corpori, nolis esse. difficili in loco uersor; est enim uis tanta naturae, ut homo nemo uelit nisi hominis similis esse— et quidem formica formicae. sed tamen cuius hominis? quotus enim quisque formonsus est: athenis cum es sem, e gregibus epheborum uix singuli reperiebantur —uideo quid adriseris, sed ita tamen se res habet. deinde nobis, qui concedentibus philosophis antiquis adulescentulis delectamur, etiam uitia saepe iucunda sunt. naeuos in articulo pueri delectat alcaeum; at est corporis macula naeuos; illi tamen hoc lumen uidebatur. q. catulus, huius collegae et familiaris nostri pater, dilexit municipem tuum roscium, in quem etiam illud est eius: "constiteram exorientem auroram forte salutans,  cum subito a laeua roscius exoritur. pace mihi liceat caelestes dicere uestra:  mortalis uisus pulchrior esse deo." huic deo pulchrior; at erat, sicuti hodie est, peruersissimis oculis: quid refert, si hoc ipsum salsum illi et uenustum uidebatur? redeo ad deos. ecquos si non tam strabones at paetulos esse arbitramur, ecquos naeuum habere, ecquos silos flaccos frontones capitones, quae sunt in nobis, an omnia emendata in illis? detur id uobis; num etiam una est omnium facies? nam si plures, aliam esse alia pulchriorem necesse est, igitur aliquis non pulcherrimus deus; si una omnium facies est, florere in caelo academiam necesse est: si enim nihil inter deum et deum differt, nulla est apud deos cognitio, nulla perceptio. 