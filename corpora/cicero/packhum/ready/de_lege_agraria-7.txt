nam uere dicam, quirites, genus ipsum legis agrariae uituperare non possum. uenit enim mihi in mentem duos clarissimos, ingeniosissimos, amantissimos plebei romanae uiros, ti. et c. gracchos, plebem in agris publicis constituisse, qui agri a priuatis antea possidebantur. non sum autem ego is consul qui, ut plerique, nefas esse arbitrer gracchos laudare, quorum consiliis, sapientia, legibus mul tas esse uideo rei publicae partis constitutas. itaque, ut initio mihi designato consuli nuntiabatur legem agrariam tribunos plebis designatos conscribere, cupiebam quid cogitarent cognoscere; etenim arbitrabar, quoniam eodem anno gerendi nobis essent magistratus, esse aliquam oportere inter nos rei publicae bene administrandae societatem. cum familiariter me in eorum sermonem insinuarem ac darem, celabar, excludebar, et, cum ostenderem, si lex utilis plebi romanae mihi uideretur, auctorem me atque adiutorem futurum, tamen aspernabantur hanc liberalitatem meam; negabant me adduci posse ut ullam largitionem probarem. finem feci offerendi mei ne forte mea sedulitas aut insidiosa aut impudens uideretur. interea non desistebant clam inter se conuenire, priuatos quosdam adhibere, ad suos coetus occultos noctem adiungere et solitudinem. quibus rebus quanto in metu fuerimus, ex uestra sollicitudine in qua illis temporibus fuistis facile adsequi coniectura poteritis. ineunt tandem magistratus tribuni plebis; contio exspectatur p. rulli, quod et princeps erat agrariae legis et truculentius se gerebat quam ceteri. iam designatus alio uoltu, alio uocis sono, alio incessu esse meditabatur, uestitu obsoletiore, corpore inculto et horrido, capillatior quam ante barbaque maiore, ut oculis et aspectu denuntiare omnibus uim tribuniciam et minitari rei publicae uideretur. legem hominis contionemque exspectabam; lex initio nulla proponitur, contionem in pridie idus aduocari iubet. summa cum exspectatione concurritur. explicat orationem sane longam et uerbis ualde bonis. unum erat quod mihi uitiosum uidebatur, quod tanta ex frequentia  inueniri nemo potuit qui intellegere posset quid diceret. hoc ille utrum insidiarum causa fecerit, an hoc genere eloquentiae delectetur nescio. tametsi, qui acutiores in contione steterant, de lege agraria nescio quid uoluisse eum dicere suspicabantur. aliquando tandem me designato lex in publicum proponitur. concurrunt iussu meo plures uno tempore librarii, descriptam legem ad me adferunt. omni hoc ratione uobis confirmare possum, quirites, hoc animo me ad legendam legem cognoscendamque uenisse ut, si eam uobis accommodatam atque utilem esse intellegerem, auctor eius atque adiutor essem. non enim natura neque discidio neque odio penitus insito bellum nescio quod habet susceptum consulatus cum tribunatu, quia persaepe seditiosis atque improbis tribunis plebis boni et fortes consules obstiterunt, et quia uis tribunicia non numquam libidini restitit consulari. non potestatum dissimilitudo, sed animorum disiunctio dissensionem facit. itaque hoc animo legem sumpsi in manus ut eam cuperem esse aptam uestris commodis et eius modi quam consul re, non oratione popularis et honeste et libenter posset defendere. atque ego a primo capite legis usque ad extremum reperio, quirites, nihil aliud cogitatum, nihil aliud susceptum, nihil aliud actum nisi uti  x  reges aerari, uectigalium, prouinciarum omnium, totius rei publicae, regnorum, liberorum populorum, orbis denique terrarum domini constituerentur legis agrariae simulatione atque nomine. sic confirmo, quirites, hac lege agraria pulchra atque populari dari uobis nihil, condonari certis hominibus omnia, ostentari populo ro mano agros, eripi etiam libertatem, priuatorum pecunias augeri, publicas exhauriri, denique, quod est indignissimum, per tribunum plebis, quem maiores praesidem libertatis custodemque esse uoluerunt, reges in ciuitate constitui. quae cum, quirites, exposuero, si falsa uobis uidebuntur esse, sequar auctoritatem uestram, mutabo meam sententiam; sin insidias fieri libertati uestrae simulatione largitionis intellegetis, nolitote dubitare plurimo sudore et sanguine maiorum uestrorum partam uobisque traditam libertatem nullo uestro labore consule adiutore defendere. 