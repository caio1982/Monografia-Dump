hic etiam priore actione q. hortensius pupillum iunium praetextatum uenisse in uestrum conspectum et stetisse cum patruo testimonium dicente questus est, et me populariter agere atque inuidiam commouere, quod puerum producerem, clamitauit. quid erat, hortensi, tandem in illo puero populare, quid inuidiosum? gracchi, credo, aut saturnini aut alicuius hominis eius modi produxeram filium, ut nomine ipso et memoria patris animos imperitae multitudinis commouerem. p. iuni erat, hominis de plebe romana, filius, quem pater moriens cum tutoribus et propinquis, tum legibus tum aequitati magistratuum, tum iudiciis uestris commendatum putauit. hic istius scelerato nefarioque latrocinio bonis patriis fortunisque omnibus spoliatus uenit in iudicium, si nihil aliud, saltem ut eum cuius opera ipse multos annos esset in sordibus paulo tamen obsoletius uestitum uideret. itaque tibi, hortensi, non illius aetas, sed causa, non uestitus, sed fortuna popularis uidebatur, neque te tam com mouebat quod ille cum toga praetexta, quam quod sine bulla uenerat. uestitus enim neminem commouebat is quem illi mos et ius ingenuitatis dabat; quod ornamentum pueritiae pater dederat, indicium atque insigne fortunae, hoc ab isto praedone ereptum esse grauiter tum et acerbe homines ferebant. neque erant illae lacrimae populares magis quam nostrae, quam tuae, q. hortensi, quam horum qui sententiam laturi sunt, ideo quod communis est causa, commune periculum; communi praesidio talis improbitas tamquam aliquod incendium restinguendum est. habemus enim liberos paruos; incertum est quam longa cuiusque nostrum uita futura sit; consulere uiui ac prospicere debemus ut illorum solitudo et pueritia quam firmissimo praesidio munita sit. quis est enim qui tueri possit liberum nostrorum pueritiam contra improbitatem magistratuum? mater, credo. scilicet magno praesidio fuit anniae pupillae mater, femina primaria: minus illa deos hominesque implorante iste infanti pupillae fortunas patrias ademit. tutoresne defendent? perfacile uero apud istius modi praetorem, a quo m. marcelli tutoris in causa pupilli iuni et oratio et uoluntas et auctoritas repudiata est! 