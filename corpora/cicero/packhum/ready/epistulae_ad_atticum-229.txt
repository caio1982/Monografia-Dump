med .  mart .   48(?) <cicero attico sal.> litteras tuas accepi prid. non. febr. eoque ipso die ex testamento creui hereditatem. ex multis meis et miserrimis curis est una leuata si, ut scribis, ista hereditas fidem et famam meam  tueri potest; quam quidem te intellego etiam sine hereditate tuis opibus defensurum fuisse.  de dote quod scribis, per omnis deos te obtestor ut totam rem suscipias et illam miseram mea cul<pa> et neglegentia tueare, meis opibus, si quae sunt, tuis, quibus tibi molestum non erit, facultatibus. cui quidem deesse omnia, quod scribis, obsecro te, noli pati. in quos enim sumptus abeunt fructus praediorum? iam illa hs  lx  quae scribis nemo mihi umquam dixit ex dote esse detracta; numquam enim essem passus. sed haec minima est ex iis iniuriis quas accepi; de quibus ad te dolore et lacrimis scribere prohibeor. ex ea pecunia quae fuit in asia partem dimidiam fere exegi. tutius uidebatur fore ibi ubi est quam apud publicanos.  quod me hortaris ut firmo sim animo, uellem posses aliquid adferre quam ob rem id facere possem. sed si ad ceteras miserias accessit etiam id quod mihi chrysippus dixit parari (tu nihil significasti) de domo, quis me miserior umquam fuit? oro, obsecro, ignosce. non possum plura scribere. quanto maerore urgear profecto uides. quod si mihi commune cum ceteris esset qui uidentur in eadem causa esse, minor mea culpa uideretur et eo tolerabilior esset. nunc nihil est quod consoletur, nisi quid tu efficis, si modo etiam nunc effici potest, ut ne qua singulari adficiar calamitate et iniuria.  tardius ad te remisi tabellarium quod potestas mittendi non fuit. a tuis et nummorum accepi hs  xx  et uestimentorum quod opus fuit. quibus tibi uidebitur uelim des litteras meo nomine. nosti meos familiaris. <si> signum requirent aut manum, dices iis me propter custodias ea uitasse. 