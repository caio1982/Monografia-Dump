c .  finem apr .   43  in allobrogibus plancus ciceroni immortalis ago tibi gratias agamque dum uiuam; nam relaturum me adfirmare non possum. tantis enim tuis officiis non uideor mi respondere posse, nisi forte, ut tu grauissime disertissimeque scripsisti, ita sensurus es ut me referre gratiam putes cum memoria tenebo. si de fili tui dignitate esset actum, amabilius certe nihil facere potuisses. primae tuae sententiae infinitis cum muneribus, posteriores ad tempus arbitriumque amicorum meorum compositae, oratio adsidua et perpetua de me, iurgia cum obtrectatoribus propter me notissima mihi sunt. non mediocris adhibenda mihi est cura ut rei publicae me ciuem dignum tuis laudibus praestem, in amicitia tua memorem atque  gratum. quod reliquum est, tuum munus tuere et me, si quem esse uoluisti eum exitu rebusque cognoscis, defende ac suscipe.  cum rhodanum copias omnis traiecissem fratremque cum tribus millibus equitum praemisissem, ipse iter ad mutinam dirigerem, in itinere de proelio facto brutoque et mutina obsidione liberatis audiui. animaduerti nullum alium receptum antonium reliquiasque quae cum eo essent habere nisi in his partibus, duasque ei spes esse propositas, unam lepidi ipsius, alteram exercitus, quod quaedam pars exercitus non minus furiosa est quam qui cum antonio fuerunt. equitatum reuocaui, ipse in allobrogibus constiti, ut proinde ad omnia paratus essem ac res me moneret. si nudus hoc se antonius confert, facile mi uideor per me sustinere posse remque publicam ex uestra sententia administrare, quamuis ab exercitu lepidi recipiatur. si uero copiarum aliquid secum adducet et si decima legio ueterana, quae nostra opera reuocata cum reliquis est, ad eundem furorem redierit, tamen ne quid detrimenti fiat dabitur opera a me, idque me praestaturum spero dum istinc copiae traiciantur coniunctaeque nobiscum facilius perditos opprimant.  hoc tibi spondeo, mi cicero, neque animum nec diligentiam mihi defuturam. cupio mehercules nullam residuam sollicitudinem esse; sed si fuerit, nec animo nec beneuolentiae nec patientiae cuiusquam pro uobis cedam. do quidem ego operam ut etiam lepidum ad huius rei societatem incitem, omniaque ei obsequia polliceor si modo rem publicam respicere uolet. utor in hac re adiutoribus interpretibusque fratre meo et laterense et furnio nostro. non me impedient priuatae offensiones quo minus pro rei publicae salute etiam cum inimicissimo consentiam. quod si nihil profecero, nihilo minus maximo  sum animo, et maiore fortasse cum mea gloria uobis satis faciam.  fac ualeas meque mutuo diligas.