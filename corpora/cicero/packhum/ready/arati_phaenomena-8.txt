Quattuor, aeterno lustrantes lumine mundum, orbes stelligeri portantes signa feruntur, amplexi terras, caeli sub tegmine fulti: e quibus annorum uolitantia lumina nosces, quae densis distincta licebit cernere signis. Tum magnos orbis magno cum lumine latos, uinctos inter se et nodis caelestibus aptos, atque pari spatio duo cernes esse duobus.  At si nocturno conuisens tempore caelum, cum neque caligans detergit sidera nubes nec pleno stellas super ardet lumine luna, uidisti magnum candentem serpere circum, Lacteus hic nimio fulgens candore notatur. Is non perpetuum detexens conficit orbem, sed spatio multum superis praestare duobus dicitur et late caeli lustrare cauernas.   Quorum alter tangens Aquilonis uertitur auras, ora petens Geminorum inlustria; tum genus ardens in sese retinens Aurigae portat utrumque. Hunc su[pe]ra laeua Perseus umeroque sinistro tangit; at Andromedae hic dextra de parte tenetur, imponitque pedes duplices Equus, et simul Ales ponit auis caput et clinato corpore tergum. Anguitenens umeris conititur; illa recedens Austrum consequitur deuitans corpore Virgo. At uero totum spatium conuesti[t]et orbis magnu' Leo et claro conlucens lumine Cancer; in quo consistens conuertit curriculum sol aestiuos medio distinguens corpore cursus. Hic totus medius circo disiungitur, ille pectoribus ualidis atque aluo possidet orbem. Hunc octo in partis diuisum noscere circum si potes, inuenies supero conuertier orbe quinque pari spatio partis, tris esse relictas, tempore nocturno quas uis inferna frequentat.  