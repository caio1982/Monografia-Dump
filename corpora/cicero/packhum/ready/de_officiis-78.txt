illi uero non modo cum hostibus, uerum etiam cum fluctibus, id quod fecit, dimicare melius fuit quam deserere consentientem graeciam ad bellum barbaris inferendum. sed omittamus et fabulas et externa; ad rem factam nostramque ueniamus. m. atilius regulus, cum consul iterum in africa ex insidiis captus esset duce xanthippo lacedaemonio, imperatore autem patre hannibalis hamilcare, iuratus missus est ad senatum, ut nisi redditi essent poenis captiui nobiles quidam, rediret ipse carthaginem. is cum romam uenisset, utilitatis speciem uidebat, sed eam, ut res declarat, falsam iudicauit; quae erat talis: manere in patria, esse domui suae cum uxore, cum liberis, quam calamitatem accepisset in bello communem fortunae bellicae iudicantem tenere consularis dignitatis gradum. quis haec negat esse utilia? quem censes? magnitudo animi et fortitudo negat. num locupletiores  quaeris auctores? harum enim est uirtutum proprium nihil extimescere, omnia humana despicere, nihil, quod homini accidere possit intolerandum putare. itaque quid fecit? in senatum uenit, mandata exposuit, sententiam ne diceret, recusauit; quamdiu iure iurando hostium teneretur, non esse se senatorem. atque illud etiam, (o stultum hominem, dixerit quispiam, et repugnantem utilitati suae), reddi captiuos negauit esse utile illos enim adulescentes esse et bonos duces, se iam confectum senectute. cuius cum ualuisset auctoritas, captiui retenti sunt, ipse carthaginem rediit, neque eum caritas patriae retinuit nec suorum. neque uero tum ignorabat se ad crudelissimum hostem et ad exquisita supplicia proficisci, sed ius iurandum conseruandum putabat. itaque tum, cum uigilando necabatur, erat in meliore causa, quam si domi senex captiuus, periurus consularis remansisset. at stulte, qui non modo non censuerit captiuos remittendos, uerum etiam dissuaserit. quo modo stulte? etiamne, si rei publicae conducebat? potest autem, quod inutile rei publicae sit, id cuiquam ciui utile esse? 