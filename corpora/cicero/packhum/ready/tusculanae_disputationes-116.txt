ordiamur ab eo, si placet, quem mollem, quem uoluptarium dicimus. quid? is tibi mortemne uidetur aut dolorem timere, qui eum diem, quo moritur, beatum appellat maxumisque doloribus adfectus eos ipsos inuentorum suorum memoria et recordatione confutat? nec haec sic agit, ut ex tempore quasi effuttire uideatur. de morte enim ita sentit, ut dissoluto animante  sensum extinctum putet, quod autem sensu careat, nihil ad nos id iudicet pertinere. item <in> dolore certa habet quae sequatur, cuius magnitudinem breuitate consolatur, longinquitatem leuitate. qui tandem isti grandiloqui contra haec duo, quae maxime angunt, melius se habent quam epicurus?  an ad cetera, quae mala putantur, non et epicurus et reliqui philosophi satis parati uidentur? quis non paupertatem extimescit? neque tamen quisquam philosophorum. hic uero ipse quam paruo est contentus! nemo de tenui uictu plura dixit. etenim, quae res pecuniae cupiditatem adferunt, ut amori, ut ambitioni, ut cotidianis sumptibus copiae suppetant, cum procul ab his omnibus rebus absit, cur pecuniam magnopere desideret uel potius cur curet omnino? an scythes anacharsis potuit pro nihilo pecuniam ducere, nostrates philosophi facere non poterunt? illius epistula fertur his uerbis: 'anacharsis hannoni salutem. mihi amictui est scythicum tegimen, calciamentum solorum callum, cubile terra, pulpamentum fames, lacte caseo carne uescor. quare ut ad quietum me licet uenias. munera autem ista, quibus es delectatus, uel ciuibus tuis uel diis inmortalibus dona.' omnes fere philosophi omnium disciplinarum, nisi quos a recta ratione natura uitiosa detorsisset, eodem hoc animo esse potuerunt. socrates, in pompa cum magna uis auri argentique ferretur, 'quam multa non desidero!' inquit. xenocrates, cum legati ab alexandro quinquaginta ei talenta attulissent, quae erat pecunia temporibus illis, athenis praesertim, maxuma, abduxit lega tos ad cenam in academiam; is apposuit tantum, quod satis esset, nullo apparatu. cum postridie rogarent eum, cui numerari iuberet, 'quid? uos hesterna' inquit 'cenula non intellexistis me pecunia non egere?' quos cum tristioris uidisset, triginta minas accepit, ne aspernari regis liberalitatem uideretur. at uero diogenes liberius, ut cynicus, alexandro roganti, ut diceret, si quid opus esset, 'nunc quidem paululum' inquit 'a sole.' offecerat uidelicet apricanti. et hic quidem disputare solebat, quanto regem persarum uita fortunaque superaret; sibi nihil deesse, illi nihil satis umquam fore; se eius uoluptates non desiderare, quibus numquam satiari ille posset, suas eum consequi nullo modo posse. 