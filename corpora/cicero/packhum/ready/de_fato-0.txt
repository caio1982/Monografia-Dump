de fato liber.  . . . . quia pertinet ad mores, quod ἦθος illi uocant, nos eam partem philosophiae de moribus appellare solemus, sed decet augentem linguam latinam nominare moralem; explicandaque uis est ratioque enuntiationum, quae graeci ἀξιώματα uocant; quae de re futura cum aliquid dicunt deque eo, quod possit fieri aut non possit, quam uim habeant, obscura quaestio est, quam περὶ δυνατῶν philosophi appellant, totaque est λογική, quam rationem disserendi uoco. quod autem in aliis libris feci, qui sunt de natura deorum, itemque in iis, quos de diuinatione edidi, ut in utramque partem perpetua explicaretur oratio, quo facilius id a quoque probaretur, quod cuique maxime probabile uideretur, id in hac disputatione de fato casus quidam ne facerem inpediuit. nam cum essem in puteolano hirtiusque noster, consul designatus, isdem in locis, uir nobis amicissimus et his studiis, in quibus nos a pueritia uiximus, deditus, multum una eramus, maxime nos quidem exquirentes ea consilia, quae ad pacem et ad concordiam ciuium pertinerent. cum enim omnes post interitum caesaris nouarum perturbationum causae quaeri uiderentur iisque esse occurrendum putaremus, omnis fere nostra in his delibera tionibus consumebatur oratio, idque et saepe alias et quodam liberiore, quam solebat, et magis uacuo ab interuentoribus die, cum ad me ille uenisset, primo ea, quae erant cotidiana et quasi legitima nobis, de pace et de otio. 