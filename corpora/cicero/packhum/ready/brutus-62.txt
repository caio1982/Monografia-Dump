sed si quaerimus, cur adulescens magis floruerit dicendo quam senior hortensius, causas reperiemus uerissumas duas. primum, quod genus erat orationis asiaticum adulescentiae magis concessum quam senectuti. genera autem asiaticae dictionis duo sunt: unum sententiosum et argutum, sententiis non tam grauibus et seueris quam concinnis et uenustis, qualis in historia timaeus, in dicendo autem pueris nobis hierocles alabandeus, magis etiam menecles frater eius fuit, quorum utriusque orationes sunt  in primis ut asiatico in genere laudabiles. aliud autem genus est non tam sententiis frequentatum quam uerbis uolucre atque incitatum, quali est nunc asia tota, nec flumine solum orationis sed etiam exornato et faceto genere uerborum, in quo fuit aeschylus cnidius et meus aequalis milesius aeschines. in his erat admirabilis orationis cursus, ornata sententiarum concinnitas non erat. haec autem, ut dixi, genera dicendi aptiora sunt adulescentibus, in senibus grauitatem non habent. itaque hortensius utroque genere florens clamores faciebat adulescens. habebat enim et meneclium illud studium crebrarum uenustarumque sententiarum, in quibus, ut in illo graeco, sic in hoc erant quaedam magis uenustae dulcesque sententiae quam aut necessariae aut interdum utiles; et erat oratio cum incitata et uibrans tum etiam accurata et polita. non probabantur haec senibus—saepe uidebam cum inridentem tum etiam irascentem et stomachantem philippum—, sed mirabantur adulescentes, multitudo mouebatur. erat excellens iudicio uolgi et facile primas tenebat adulescens. etsi enim genus illud dicendi auctoritatis habebat parum, tamen aptum esse aetati uidebatur. et certe, quod et ingeni quaedam forma lucebat <usu> et  exercitatione perfecta eratque uerborum astricta comprensio, summam hominum admirationem excitabat. sed cum iam honores et illa senior auctoritas grauius quiddam requireret, remanebat idem nec decebat idem; quodque exercitationem studiumque dimiserat, quod in eo fuerat acerrimum, concinnitas illa crebritasque sententiarum pristina manebat, sed ea uestitu illo orationis, quo consuerat, ornata non erat. hoc tibi ille, brute, minus fortasse placuit quam placuisset, si illum flagrantem studio et florentem facultate audire potuisses. 