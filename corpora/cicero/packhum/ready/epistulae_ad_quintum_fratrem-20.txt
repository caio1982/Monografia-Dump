sept .   54  in arpinati / romae marcus quinto fratri salutem ego ex magnis caloribus (non enim meminimus maiores) in arpinati summa cum amoenitate fluminis me refeci ludorum diebus, philotimo tribulibus commendatis.  in arcano a. d.  iiii  id. sept. fui. ibi mescidium cum philoxeno aquamque, quam ii ducebant non longe a uilla, belle sane fluentem uidi, praesertim maxima siccitate, uberioremque aliquanto sese collecturos esse dicebant. apud herum recte erat.  in maniliano offendi diphilum diphilo tardiorem. sed tamen nihil ei restabat praeter balnearia et ambulationem et auiarium. uilla mihi ualde placuit propterea quod summam dignitatem pauimentata porticus habebat, quod mihi nunc denique apparuit postea quam et ipsa tota patet et columnae politae sunt. totum in eo est, quod mihi erit  curae, tectorium ut concinnum sit. pauimenta recte fieri uidebantur; cameras quasdam non probaui mutarique iussi.  quo loco in porticu te scribere aiunt ut atriolum fiat, mihi ut est magis placebat. neque enim satis loci uidebatur esse atriolo neque fere solet nisi in iis aedificiis fieri in quibus est atrium maius nec habere poterat adiuncta cubicula et eius modi membra. nunc hoc uel honestae testudinis uel ualde boni aestiui locum obtinebit. tu tamen si aliter sentis, rescribe quam primum.  in balneariis assa in alterum apodyteri angulum promoui propterea quod ita erant posita ut eorum uaporarium [ex quo ignis erumpit] esset subiectum cubiculi<s>. subgrande cubiculum autem et hibernum alt<er>um ualde probaui quod et ampla erant et loco posita ambulationis uno latere, eo quod est proximum balneariis. columnas neque rectas neque e regione diphilus collocarat; eas scilicet demolietur. aliquando perpendiculo et linea discet uti. omnino spero paucis mensibus opus diphili perfectum fore. curat enim diligentissime caesius, qui tum mecum fuit.  ex eo loco recta uitularia uia profecti sumus in fufidianum fundum, quem tibi proximis nundinis arpini de fufidio hs  ccci ↄↄↄ  ci ↄ emeramus. ego locum aestate umbrosiorem uidi numquam, permultis locis aquam profluentem et eam uberem. quid quaeris? iugera  l  prati caesius irrigaturum facile te arbitrabatur; equidem hoc quod melius intellego adfirmo, mirifica suauitate te uillam habiturum piscina et salientibus additis, palaestra et silua †uirdicata†. fundum  audio te nunc †bobilianum† uelle retinere. de eo quid uideatur ipse constitues. caesius aiebat aqua dempta et eius aquae iure constituto et seruitute fundo illi imposita tamen nos pretium seruare posse si uendere uellemus. mescidium mecum habui. is sese ternis nummis in pedem tecum transegisse dicebat, sese autem mensum pedibus aiebat passuum iiici ↄ. mihi plus uisum est; sed praestabo sumptum nusquam melius posse poni. cillonem arcessieram uenafro, sed eo ipso die quattuor eius conseruos et discipulos uenafri cuniculus oppresserat.  id. sept. in laterio fui. uiam perspexi; quae mihi ita placuit ut opus publicum uideretur esse, praeter  cl  passuum (sum enim ipse mensus) ab eo ponticulo qui est ad fur<r>inae, satricum uersus. eo loco puluis non glarea iniecta est (id mutabitur) et ea uiae pars ualde accliuis est; sed intellexi aliter duci non potuisse, praesertim cum tu neque per lucustae neque uarronis uelles ducere. ille uiam ante suum fundum probe munierat; lucusta non attigerat. quem ego romae adgrediar, et, ut arbitror, commouebo, et simul m. taurum, quem tibi audio promisisse, qui nunc romae erat, de aqua per fundum eius ducenda rogabo.  nicephorum, uilicum tuum, sane probaui quaesiuique ex eo ecquid ei de illa aedificatiuncula laterii de qua mecum locutus es mandauisses. tum is mihi respondit se ipsum eius  operis hs  xui  conductorem fuisse, sed te postea multa addidisse ad opus, nihil ad pretium; itaque id se omisisse. mihi mehercule ualde placet te illa ut constitueras addere; quamquam ea uilla quae nunc est tamquam philosopha uidetur esse quae obiurget ceterarum uillarum insaniam. uerum tamen illud additum delectabit. topiarium laudaui. ita omnia conuestiuit hedera, qua basim uillae, qua intercolumnia ambulationis, ut denique illi palliati topiariam facere uideantur et hederam uendere. iam ἀποδυτηρίῳ nihil alsius, nihil muscosius.  habes fere de rebus rusticis. urbanam expolitionem urget ille quidem [et] philotimus et cincius, sed etiam ipse crebro interuiso, quod est facile factu. quam ob rem ea te cura liberatum uolo.  de cicerone quod me semper rogas, ignosco equidem tibi sed tu quoque mihi uelim ignoscas; non enim concedo tibi plus ut illum ames quam ipse amo. atque utinam his diebus in arpinati, quod et ipse cupierat et ego non minus, mecum fuisset! quod ad pomponiam, si tibi uidetur, scribas uelim, cum aliquo exibimus eat nobiscum puerumque <e>ducat. clamores efficiam si eum mecum habuero otiosus; nam romae respirandi non est locus. id me scis antea gratis tibi esse pollicitum. quid nunc putas, tanta mihi abs te mercede proposita?  uenio nunc ad tuas litteras, quas pluribus epistulis accepi dum sum in arpinati; nam mihi uno die tres sunt redditae et quidem, ut uidebantur, eodem abs te datae tempore, una pluribus uerbis. in qua primum erat quod antiquior dies in tuis fuisset adscripta litteris quam in caesaris: id facit oppius non numquam necessario ut, cum tabellarios consti tuerit mittere litterasque a nobis acceperit, aliqua re noua impediatur et necessario serius quam constituerat mittat, neque nos datis iam epistulis diem commutari curamus.  scribis de caesaris summo in nos amore: hunc et tu fouebis et nos quibuscumque poterimus rebus augebimus. de pompeio et facio diligenter et faciam quod mones. quod tibi mea permissio mansionis tuae grata est, id ego summo meo dolore et desiderio tamen ex parte gaudeo. in hippodamo et non nullis aliis arcessendis quid cogites non intellego. nemo istorum est quin abs te munus fundi suburbani instar exspectet. trebatium uero meum quod isto admisceas nihil est. ego illum ad caesarem misi, qui mihi iam satis fecit; si ipsi minus, praestare nihil debeo teque item ab eo uindico et libero. quod scribis te a caesare cottidie plus diligi, immortaliter gaudeo. balbum uero, qui est istius rei, quem ad modum scribis, adiutor, in oculis fero. trebonium meum a te amari teque ab illo pergaudeo.  de tribunatu quod scribis, ego uero nominatim petiui curtio et mihi ipse caesar nominatim curtio paratum esse perscripsit meamque in rogando uerecundiam obiurgauit. si cui praeterea petiero, id quod etiam oppio dixi ut ad illum scriberet, facile patiar mihi negari, quoniam illi qui mihi molesti sunt sibi negari a me non facile patiuntur. ego curtium, id quod ipsi dixi, non modo rogatione sed etiam testimonio tuo diligo, quod litteris tuis studium illius in salutem nostram facile perspexi.  de britannicis rebus cognoui ex tuis litteris nihil esse nec quod metuamus nec quod gaudeamus. de publicis negotiis, quae uis ad te tironem scribere, neglegentius ad te ante scribebam quod omnia minima maxima ad caesarem mitti sciebam.   rescripsi epistulae maximae, audi nunc de minuscula. in qua primum est de clodi ad caesarem litteris; in quo caesaris consilium probo, quod tibi amantissime petenti ueniam non dedit uti ullum ad illam furiam uerbum rescriberet. alterum est de caluenti mari oratione: quod scribis tibi placere me ad eam rescribere, miror, praesertim cum illam nemo lecturus sit si ego nihil rescripsero, meam in illum pueri omnes tamquam dictata perdiscant. libros meos [omnis] quos exspectas incohaui, sed conficere non possum his diebus. orationes efflagitatas pro scauro et pro plancio absolui. poema ad caesarem quod institueram incidi. tibi quod rogas, quoniam ipsi fontes iam sitiunt, si quid habebo spati, scribam.  uenio ad tertiam. balbum quod ais mature romam bene comitatum esse uenturum mecumque adsidue usque ad id. mai. futurum, id mihi pergratum perque iucundum. quod me in eadem epistula, sicut saepe antea, cohortaris ad ambitionem et ad laborem, faciam equidem; sed quando uiuemus?  quarta epistula mihi reddita est id. sept., quam a. d.  iiii id. sext. ex britannia dederas. in ea nihil sane erat noui praeter erigonam (quam si ab oppio accepero, scribam ad te quid sentiam, nec dubito quin mihi placitura sit) et, quod <paene> praeterii, de eo quem scripsisti de milonis plausu scripsisse ad caesarem. ego uero facile patior ita caesarem existimare, illum quam maximum fuisse plausum, et prorsus ita fuit; et tamen ille plausus qui illi datur quodam modo nobis uidetur dari.  reddita etiam mihi est peruetus epistula sed sero adlata,  in qua de aede telluris et de porticu catuli me admones. fit utrumque diligenter. ad telluris quidem etiam tuam statuam locaui. item de hortis me quod admones, nec fui umquam ualde cupidus et nunc domus suppeditat mihi hortorum amoenitatem.  romam cum uenissem a. d.  xiii  kal. oct., absolutum offendi in aedibus tuis tectum. quod supra conclauia non placuerat tibi esse multorum fastigiorum, id nunc honeste uergit in tectum inferioris porticus.  cicero noster dum ego absum non cessauit apud rhetorem. de eius eruditione quod labores nihil est, quoniam ingenium eius nosti, studium ego uideo. cetera eius suscipio, ut me putem praestare debere.  gabinium tres adhuc factiones postulant: l. lentulus, flaminis filius, qui iam de maiestate postulauit; ti. nero cum bonis subscriptoribus; c. memmius tribunus pl. cum l. capitone. ad urbem accessit a. d.  xii  kal. oct.; nihil turpius nec desertius. sed his iudiciis nihil audeo confidere. quod cato non ualebat, adhuc de pecuniis repetundis non erat postulatus. pompeius a me ualde contendit de reditu in gratiam, sed adhuc nihil profecit nec, si ullam partem libertatis tenebo, proficiet. tuas litteras uehementer exspecto. quod scribis te audisse in candidatorum consularium coitione me interfuisse, id falsum est. eius modi enim pactiones in ea coitione factae sunt, quas postea memmius patefecit, ut nemo bonus interesse debuerit, et simul mihi committendum non fuit ut iis coitionibus interessem quibus messalla excluderetur. cui quidem uehementer satis facio rebus omnibus; ut arbitror, etiam memmio. domitio ipsi multa iam feci quae uoluit quaeque a me petiuit. scaurum beneficio defensionis ualde obligaui. adhuc erat ualde incertum et quando comitia et qui consules futuri essent.   cum hanc iam epistulam complicarem, tabellarii a uobis uenerunt a. d.  xi  kal., septimo uicesimo die. o me sollicitum! quantum ego dolui in caesaris suauissimis litteris! sed quo erant suauiores, eo maiorem dolorem illius ille casus adferebat. sed ad tuas uenio litteras. primum tuam remansionem etiam atque etiam probo, praesertim cum, ut scribis, cum caesare communicaris. oppium miror quicquam cum publio; mihi enim non placuerat. quod inferiore epistula scribis me id. sept. pompeio legatum iri, id ego non audiui scripsique ad caesarem <neque> uibullium [caesaris] mandata de mea mansione ad pompeium pertulisse nec [ad] oppium. quo consilio? quamquam oppium ego tenui, quod priores partes uibulli erant; cum eo enim coram caesar egerat, ad oppium scripserat. ego uero nullas δευτέρας φροντίδας habere possum in caesaris rebus. ille mihi secundum te et liberos nostros ita est ut sit paene par. uideor id iudicio facere (iam enim debeo), sed tamen amore sum incensus.  cum scripsissem haec infima quae sunt mea manu, uenit ad nos cicero tuus ad cenam, cum pomponia foris cenaret. dedit mihi epistulam legendam tuam quam paulo ante acceperat, aristophaneo modo ualde mehercule et suauem et grauem, qua sum admodum delectatus. dedit etiam alteram illam mihi, qua iubes eum mihi esse adfixum tamquam magistro. quam illum epistulae illae delectarunt, quam me! nihil puero illo suauius, nihil nostri amantius. hoc inter cenam tironi dictaui, ne mirere alia manu esse.  annali pergratae litterae tuae fuerunt, quod et curares de se diligenter et tamen consilio se uerissimo iuuares. p.  seruilius pater, ex litteris quas sibi a caesare missas esse dicebat, significat ualde te sibi gratum fecisse quod de sua uoluntate erga caesarem humanissime diligentissimeque locutus esses.  cum romam ex arpinati reuertissem, dictum mihi est hippodamum ad te profectum esse. non possum scribere me miratum esse illum tam inhumaniter fecisse ut sine meis litteris ad te proficisceretur; illud scribo, mihi molestum fuisse. iam enim diu cogitaueram ex eo quod tu ad me scripseras ut, si quid esset quod ad te diligentius perferri uellem, illi darem, quod mehercule hisce litteris quas uulgo ad te mitto nihil fere scribo quod, si in alicuius manus inciderit, moleste ferendum sit. <nunc> minucio me et saluio et labeoni reseruabam. labeo aut tarde proficiscetur aut hic manebit. hippodamus ne num quid uellem quidem rogauit.  t. pinarius amabilis ad me de te litteras mittit, se maxime litteris, sermonibus, cenis denique tuis delectari. is homo semper me delectauit fraterque eius mecum est multum. qua re, uti instituisti, complectere adulescentem.  quod multos dies epistulam in manibus habui propter commorationem tabellariorum, ideo multa coniecta sunt, aliud alio tempore, uelut hoc: t. anicius mihi saepe iam dixit sese tibi suburbanum si quod inuenisset non dubitaturum esse emere. in eius sermone ego utrumque soleo admirari, et te de suburbano emendo cum ad illum scribas non modo ad me non scribere sed etiam aliam in sententiam [de suburbano] scribere, et cum ad illum scribas nihil te recordari [de se] de ep<ist>ulis illis quas in tusculano eius tu mihi ostendisti, nihil de praeceptis epicharmi, γνῶθι πῶς ἄλλῳ κέχρηται, totum denique uultum, sermonem, animum  eius, quem ad modum conicio, quasi * . sed haec tu uideris. de suburbano cura ut sciam quid uelis et simul ne quid ille turbet uide.  quid praeterea? quid? etiam. gabinius a. d.  iiii  kal. oct. noctu in urbem introierat et hodie hora  uiii , cum edicto c. alfi de maiestate eum adesse oporteret, concursu magno et odio uniuersi populi paene adflictus est. nihil illo turpius; proximus est tamen piso. itaque mirificum embolium cogito in secundum librum meorum temporum includere, dicentem apollinem in concilio deorum qualis reditus duorum imperatorum futurus esset, quorum alter exercitum perdidisset, alter uendidisset.  ex britannia caesar ad me kal. sept. dedit litteras, quas ego accepi a. d.  iiii  kal. oct., satis commodas de britannicis rebus, quibus, ne admirer quod a te nullas acceperim, scribit se sine te fuisse cum ad mare accesserit. ad eas ego ei litteras nihil rescripsi, ne gratulandi quidem causa, propter eius luctum.  te oro etiam atque etiam, mi frater, ut ualeas.