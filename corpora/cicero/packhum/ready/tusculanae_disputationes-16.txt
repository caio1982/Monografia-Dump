sed si, qualis sit animus, ipse animus nesciet, dic  quaeso, ne esse quidem se sciet, ne moueri quidem se? ex quo illa ratio nata est platonis, quae a socrate est in phaedro explicata, a me autem posita est in sexto libro de re p.: 'quod semper mouetur, aeternum est; quod autem motum adfert alicui quodque ipsum agitatur aliunde, quando finem habet motus, uiuendi finem habeat necesse est. solum igitur, quod se ipsum mouet, quia numquam deseritur a se, numquam ne moueri quidem desinit; quin etiam ceteris quae mouentur hic fons, hoc principium est mouendi. principii autem nulla est origo; nam e principio oriuntur omnia, ipsum autem nulla ex re alia nasci potest; nec enim esset id principium, quod gigneretur aliunde. quod si numquam oritur, ne occidit quidem umquam; nam principium extinctum nec ipsum ab alio renascetur nec ex se aliud creabit, siquidem necesse est a principio oriri omnia. ita fit, ut motus principium ex eo sit, quod ipsum a se mouetur; id autem nec nasci potest nec mori, uel concidat omne caelum omnisque natura <et> consistat necesse est nec uim ullam nanciscatur, qua a primo inpulsa moueatur. cum pateat igitur aeternum id esse, quod se ipsum moueat, quis est qui hanc naturam animis esse tributam neget? inanimum est enim omne, quod pulsu agitatur externo; quod autem est animal, id motu cietur interiore  et suo; nam haec est propria natura animi atque uis. quae si est una ex omnibus quae se ipsa [semper] moueat, neque nata certe est et aeterna est'. licet concurrant omnes plebei philosophi—sic enim i, qui a platone et socrate et ab ea familia dissident, appellandi uidentur—, non modo nihil umquam tam eleganter explicabunt, sed ne hoc quidem ipsum quam subtiliter conclusum sit intellegent. sentit igitur animus se moueri; quod cum sentit, illud una sentit, se ui sua, non aliena moueri, nec accidere posse ut ipse umquam a se deseratur. ex quo efficitur aeternitas, nisi quid habes ad haec. 