quaeret aliquis fortasse, 'tantumne igitur laborem, tantas inimicitias tot hominum suscepturus es?' non studio quidem hercule ullo neque uoluntate; sed non idem licet mihi quod iis qui nobili genere nati sunt, quibus omnia populi romani beneficia dormientibus deferuntur; longe alia mihi lege in hac ciuitate et condicione uiuendum est. uenit mihi in mentem m. catonis, hominis sapientissimi et uigilantissimi; qui cum se uirtute non genere populo romano commendari putaret, cum ipse sui generis initium ac nominis ab se gigni et propagari uellet, hominum potentissimorum suscepit inimicitias, et maximis laboribus suis usque  ad summam senectutem summa cum gloria uixit. postea q. pompeius, humili atque obscuro loco natus, nonne plurimis inimicitiis maximisque suis periculis ac laboribus amplissimos honores est adeptus? modo c. fimbriam, c. marium, c. caelium uidimus non mediocribus inimicitiis ac laboribus contendere ut ad istos honores peruenirent ad quos uos per ludum et per neglegentiam peruenistis. haec eadem est nostrae rationis regio et uia, horum nos hominum sectam atque instituta persequimur. uidemus quanta sit in inuidia quantoque in odio apud quosdam nobilis homines nouorum hominum uirtus et industria; si tantulum oculos deiecerimus, praesto esse insidias; si ullum locum aperuerimus suspicioni aut crimini, accipiendum statim uulnus esse; semper nobis uigilandum, semper laborandum uidemus. inimicitiae sunt, subeantur; labor, suscipiatur; etenim tacitae magis et occultae inimicitiae timendae sunt quam indictae atque apertae. hominum nobilium non fere quisquam nostrae industriae fauet; nullis nostris officiis beniuolentiam illorum adlicere possumus; quasi natura et genere diiuncti sint, ita dissident a nobis animo ac uoluntate. quare quid habent eorum inimicitiae periculi, quorum animos iam ante habueris inimicos et inuidos quam ullas inimicitias susceperis? 