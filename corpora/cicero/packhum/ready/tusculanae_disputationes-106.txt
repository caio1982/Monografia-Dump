quo loco quaero, quam uim habeat libra illa critolai, qui cum in alteram lancem animi bona imponat, in alteram corporis et externa, tantum propendere illam bonorum animi lancem putet, ut terram et maria deprimat. quid ergo aut hunc prohibet aut etiam xenocratem illum grauissumum philosophorum, exaggerantem tantopere uirtutem, extenuantem cetera et abicientem, in uirtute non beatam modo uitam, sed etiam beatissimam ponere? quod quidem nisi fit, uirtutum interitus consequetur. nam in quem cadit aegritudo, in eundem metum cadere necesse est (est enim metus futurae aegritudinis sollicita expectatio); in quem autem metus, in eundem formido timiditas pauor ignauia; ergo, ut idem uincatur interdum nec putet ad se praeceptum illud atrei pertinere: 'proinde íta parent se in uíta, ut uinci nésciant.' hic autem uincetur, ut dixi, nec modo uincetur, sed  etiam seruiet; at nos [autem] uirtutem semper liberam uolumus, semper inuictam; quae nisi sunt, sublata uirtus est. atque si in uirtute satis est praesidii ad bene uiuendum, satis est etiam ad beate; satis est enim certe in uirtute, ut fortiter uiuamus; si fortiter, etiam ut magno animo, et quidem ut nulla re umquam terreamur semperque simus inuicti. sequitur, ut nihil paeniteat, nihil desit, nihil obstet; ergo omnia profluenter absolute prospere, igitur beate. satis autem uirtus ad fortiter uiuendum potest; satis ergo etiam ad beate. etenim ut stultitia, etsi adepta est quod concupiuit, numquam se tamen satis consecutam putat, sic sapientia semper eo contenta est quod adest, neque eam umquam sui paenitet. 