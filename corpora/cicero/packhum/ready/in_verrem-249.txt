quam ob rem mihi, iudices, optatum illud est, in hoc reo finem accusandi facere, cum et populo romano satis factum et receptum officium siculis, necessariis meis, erit persolutum; deliberatum autem est, si res opinionem meam quam de uobis habeo fefellerit, non modo eos persequi ad quos maxime culpa corrupti iudici, sed etiam illos ad quos  conscientiae contagio pertinebit. proinde si qui sunt qui in hoc reo aut potentes aut audaces aut artifices ad corrumpendum iudicium uelint esse, ita sint parati ut disceptante populo romano mecum sibi rem uideant futuram; et si me in hoc reo, quem mihi inimicum siculi dederunt, satis uehementem, satis perseuerantem, satis uigilantem esse cognorunt, existiment in iis hominibus quorum ego inimicitias populi romani salutis causa suscepero multo grauiorem atque acriorem futurum.  nunc te, iuppiter optime maxime, cuius iste donum regale, dignum tuo pulcherrimo templo, dignum capitolio atque ista arce omnium nationum, dignum regio munere, tibi factum ab regibus, tibi dicatum atque promissum, per nefarium scelus de manibus regiis extorsit, cuiusque sanctissimum et pulcherrimum simulacrum syracusis sustulit; teque, iuno regina, cuius duo fana duabus in insulis posita sociorum, melitae et sami, sanctissima et antiquissima, simili scelere idem iste omnibus donis ornamentisque nudauit; teque, minerua, quam item duobus in clarissimis et religiosissimis templis expilauit, athenis, cum auri grande pondus, syracusis, cum omnia praeter tectum et parietes abstulit; teque, latona et apollo et diana, quorum iste deli non fanum, sed, ut hominum opinio et religio fert, sedem antiquam diuinumque domicilium nocturno latrocinio atque impetu compilauit; etiam te, apollo, quem iste chio sustulit; teque etiam atque etiam, diana, quam pergae spoliauit, cuius simulacrum sanctissimum segestae, bis apud segestanos consecratum, semel ipsorum religione, iterum p. africani uictoria, tollendum asportandumque curauit; teque, mercuri, quem uerres in domo et in priuata aliqua palaestra posuit, p. africanus in urbe sociorum  et in gymnasio tyndaritanorum iuuentutis illorum custodem ac praesidem uoluit esse; teque, hercules, quem iste agrigenti nocte intempesta seruorum instructa et comparata manu conuellere suis sedibus atque auferre conatus est; teque, sanctissima mater idaea, quam apud enguinos augustissimo et religiosissimo in templo sic spoliatam reliquit ut nunc nomen modo africani et uestigia uiolatae religionis maneant, monumenta uictoriae fanique ornamenta non exstent; uosque, omnium rerum forensium, consiliorum maximorum, legum iudiciorumque arbitri et testes celeberrimo in loco populi romani locati, castor et pollux, quorum e templo quaestum iste sibi et praedam improbissimam comparauit; omnesque di qui uehiculis tensarum sollemnis coetus ludorum inuisitis, quorum iter iste ad suum quaestum, non ad religionum dignitatem faciundum exigendumque curauit; teque, ceres et libera, quarum sacra, sicut opiniones hominum ac religiones ferunt, longe maximis atque occultissimis caerimoniis continentur, a quibus initia uitae atque uictus, morum, legum, mansuetudinis, humanitatis hominibus et ciuitatibus data ac dispertita esse dicuntur, quarum sacra populus romanus a graecis adscita et accepta tanta religione et publice et priuatim tuetur, non ut ab illis huc adlata, sed ut ceteris hinc tradita esse uideantur, quae ab isto uno sic polluta ac uiolata sunt ut simulacrum cereris unum, quod a uiro non modo tangi sed ne aspici quidem fas fuit, e sacrario catina conuellendum auferendumque curarit, alterum autem henna ex sua sede ac domo sustulerit, quod erat tale ut homines, cum uiderent, aut ipsam uidere se cererem aut effigiem cereris non  humana manu factam, sed de caelo lapsam arbitrarentur, â€”uos etiam atque etiam imploro et appello, sanctissimae deae, quae illos hennensis lacus lucosque incolitis, cunctaeque siciliae, quae mihi defendenda tradita est, praesidetis, a quibus inuentis frugibus et in orbem terrarum distributis omnes gentes ac nationes uestri religione numinis continentur; ceteros item deos deasque omnis imploro et obtestor, quorum templis et religionibus iste nefario quodam furore et audacia instinctus bellum sacrilegum semper impiumque habuit indictum, ut, si in hoc reo atque in hac causa omnia mea consilia ad salutem sociorum, dignitatem rei publicae, fidem meam spectauerunt, si nullam ad rem nisi ad officium et uirtutem omnes meae curae uigiliae cogitationesque elaborarunt, quae mea mens in suscipienda causa fuit, fides in agenda, eadem uestra sit in iudicanda; deinde uti c. uerrem, si eius omnia sunt inaudita et singularia facinora sceleris, audaciae, perfidiae, libidinis, auaritiae, crudelitatis, dignus exitus eius modi uita atque factis uestro iudicio consequatur, utique res publica meaque fides una hac accusatione mea contenta sit, mihique posthac bonos potius defendere liceat quam improbos accusare necesse sit. 