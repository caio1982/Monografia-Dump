c .  ui non .  quint .   45 <cicero attico sal.> a caesare litteras accepi consolatorias datas prid. kal. mai. hispali. de urbe augenda quid sit promulgatum non intellexi. id scire sane uelim. torquato nostra officia grata esse facile patior eaque augere non desinam.  ad ligarianam de uxore tuberonis et priuigna neque possum iam addere (est enim peruulgata) neque tuberonem uolo offendere; mirifice est enim φιλαίτιος. theatrum quidem sane bellum habuisti.  ego <et>si hoc loco facillime sustentor, tamen te uidere cupio. itaque ut constitui adero. fratrem credo a te esse conuentum. scire igitur studeo quid egeris.  de fama nihil sane laboro, etsi scripseram ad te tunc stulte 'nihil melius'; curandum enim non est. atque hoc 'in omni uita sua quemque <a> recta conscientia trauersum unguem non oportet discedere' uiden quam φιλοσόφως? an tu nos frustra existimas haec in manibus habere? δεδῆχθαι te nollem quod nihil erat. redeo enim rursus eodem: quicquamne me putas curare in toto, nisi ut ei ne desim? id ago scilicet ut iudicia uidear tenere. μὴ γὰρ αὐτοῖς. uellem tam domestica ferre possem quam ista contemnere. putas autem me uoluisse aliquid quod perfectum non sit? non licet scilicet sententiam suam. sed tamen quae tum acta sunt non possum non probare, et tamen non curare pulchre possum, sicuti facio. sed nimium multa de nugis. 