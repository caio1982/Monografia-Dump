haec posteaquam acta et constituta sunt, procedit iste repente e praetorio inflammatus scelere furore crudelitate; in forum uenit, nauarchos uocari iubet. qui nihil metuerent, nihil suspicarentur, statim accurrunt. iste hominibus miseris innocentibus inici catenas imperat. implorare illi fidem praetoris, et quare id faceret rogare. tum iste hoc causae dicit, quod classem praedonibus prodidissent. fit clamor et admiratio populi tantam esse in homine impudentiam atque audaciam ut aut aliis causam calamitatis attribueret quae omnis propter auaritiam ipsius accidisset, aut, cum ipse praedonum socius arbitraretur, aliis proditionis crimen inferret; deinde hoc quinto decimo die crimen esse natum postquam classis esset amissa. cum haec ita fierent, quaerebatur ubi esset cleomenes, non quo illum  ipsum, cuicuimodi est, quisquam supplicio propter illud incommodum dignum putaret; nam quid cleomenes facere potuit?—non enim possum quemquam insimulare falso— quid, inquam, magno opere potuit cleomenes facere istius auaritia nauibus exinanitis? atque eum uident sedere ad latus praetoris et ad aurem familiariter, ut solitus erat, insusurrare. tum uero omnibus indignissimum uisum est homines honestissimos, electos e suis ciuitatibus, in ferrum atque in uincla coniectos, cleomenem propter flagitiorum ac turpitudinum societatem familiarissimum esse praetori. adponitur iis tamen accusator naeuius turpio quidam, qui c. sacerdote praetore iniuriarum damnatus est, homo bene adpositus ad istius audaciam, quem iste in decumis, in rebus capitalibus, in omni calumnia praecursorem habere solebat et emissarium.  ueniunt syracusas parentes propinquique miserorum adulescentium hoc repentino calamitatis suae commoti nuntio; uinctos aspiciunt catenis liberos suos, cum istius auaritiae poenam collo et ceruicibus suis sustinerent; adsunt, defendunt, proclamant, fidem tuam, quae nusquam erat neque umquam fuerat, implorant. pater aderat dexo tyndaritanus, homo nobilissimus, hospes tuus. cuius tu domi fueras, quem hospitem appellaras, eum cum illa auctoritate miseria uideres perditum, non te eius lacrimae, non senectus, non hospiti ius atque nomen a scelere aliquam ad partem humanitatis reuocare potuit? sed quid ego  hospiti iura in hac immani belua commemoro? qui sthenium thermitanum, hospitem suum, cuius domum per hospitium exhausit et exinaniuit, absentem in reos rettulerit, causa indicta capite damnarit, ab eo nunc hospitiorum iura atque officia quaeramus? cum homine [enim] crudeli nobis res est an cum fera atque immani belua? te patris lacrimae de innocentis fili periculo non mouebant; cum patrem domi reliquisses, filium tecum haberes, te neque praesens filius de liberum caritate neque absens pater de indulgentia patria commonebat? catenas habebat hospes tuus aristeus, dexonis filius. quid ita? 'prodiderat classem.' quod ob praemium? 'deseruerat.' quid cleomenes? 'ignauus fuerat.' at eum tu ob uirtutem corona ante donaras. 'dimiserat nautas.' at ab omnibus tu mercedem missionis acceperas. alter parens ex altera parte erat herbitensis eubulida, homo domi suae clarus et nobilis; qui quia cleomenem in defendendo filio laeserat, nudus paene est destitutus. quid erat autem quod quisquam diceret aut defenderet? 'cleomenem nominare non licet.' at causa cogit. 'moriere, si appellaris'; numquam enim iste cuiquam est mediocriter minatus. at remiges non erant. 'praetorem tu accuses? frange ceruices.' si neque praetorem neque praetoris aemulum appellari licebit, cum in his duobus tota causa sit, quid futurum est? 