atque ego hoc plus oneris habeo quam qui ceteros accusarunt,â€”si onus est id appellandum quod cum laetitia feras ac uoluptate: uerum tamen ego hoc amplius suscepi quam ceteri quod ita postulatur ab hominibus ut his abstineant maxime uitiis in quibus alterum reprehenderint. furem aliquem aut rapacem accusaris: uitanda tibi semper erit omnis auaritiae suspicio. maleficum quempiam adduxeris aut crudelem: cauendum erit semper ne qua in re asperior aut inhumanior fuisse uideare. corruptorem, adulterum: prouidendum diligenter ne quod in uita uesti gium libidinis appareat: omnia postremo quae uindicaris in altero tibi ipsi uehementer fugienda sunt. etenim non modo accusator, sed ne obiurgator quidem ferendus est is qui, quod in altero uitium reprehendit, in eo ipse reprehenditur. ego in uno homine omnia uitia quae possunt in homine perdito nefarioque esse reprehendo; nullum esse dico indicium libidinis sceleris audaciae quod non in istius unius uita perspicere possitis. ergo in isto reo legem hanc mihi, iudices, statuo, uiuendum ita esse ut isti non modo factis dictisque omnibus, sed etiam oris oculorumque illa contumacia ac superbia quam uidetis, dissimillimus esse ac semper fuisse uidear. patior, non moleste fero, iudices, eam uitam quae mihi sua sponte antea iucunda fuerit nunc iam mea lege et condicione necessariam quoque futuram.  et in hoc homine saepe a me quaeris, hortensi, quibus inimicitiis aut qua iniuria adductus ad accusandum descenderim? mitto iam rationem offici mei necessitudinisque siculorum: de ipsis tibi inimicitiis respondeo. an tu maiores ullas inimicitias putas esse quam contrarias hominum sententias ac dissimilitudines studiorum ac uoluntatum? fidem sanctissimam in uita qui putat, potest ei non inimicus esse qui quaestor consulem suum consiliis commissis, pecunia tradita, rebus omnibus creditis spoliare, relinquere, prodere, oppugnare ausus sit? pudorem ac pudicitiam qui colit, potest animo aequo istius cotidiana adulteria, meretriciam disciplinam, domesticum lenocinium uidere? qui religiones deorum immortalium retinere uult, ei qui fana spoliarit omnia, qui ex tensarum orbitis praedari sit ausus, inimicus non esse qui potest? qui iure aequo omnis putat esse oportere, is tibi non infestissimus sit, cum cogitet  uarietatem libidinemque decretorum tuorum? qui sociorum iniuriis prouinciarumque incommodis doleat, is in te non expilatione asiae, uexatione pamphyliae, squalore et lacrimis siciliae concitetur? qui ciuium romanorum iura ac libertatem sanctam apud omnis haberi uelit, is non tibi plus etiam quam inimicus esse debeat, cum tua uerbera, cum securis, cum cruces ad ciuium romanorum supplicia fixas recordetur? an si qua in re contra rem meam decreuisset aliquid iniuria, iure ei me inimicum esse arbitrarere: cum omnia contra omnium bonorum rem causam rationem utilitatem uoluntatemque fecerit, quaeris cur ei sim inimicus cui populus romanus infestus est? qui praesertim plus etiam quam pars uirilis postulat pro uoluntate populi romani oneris ac muneris suscipere debeam. quid? illa quae leuiora uidentur esse non cuiusuis animum possunt mouere, quod ad tuam ipsius amicitiam ceterorumque hominum magnorum atque nobilium faciliorem aditum istius habet nequitia et audacia quam cuiusquam nostrum uirtus et integritas? odistis hominum nouorum industriam, despicitis eorum frugalitatem, pudorem contemnitis, ingenium uero et uirtutem depressam exstinctamque cupitis: uerrem amatis! ita credo: si non uirtute, non industria, non innocentia, non pudore, non pudicitia, at sermone, at litteris, at humanitate eius delectamini. nihil eorum est, contraque sunt omnia cum summo dedecore ac turpitudine tum singulari stultitia atque inhumanitate oblita. huic homini si cuius domus patet, utrum ea patere an hiare ac poscere aliquid uidetur? hunc uestri ianitores, hunc cubicularii diligunt; hunc liberti uestri, hunc serui ancillaeque amant; hic cum uenit extra ordinem uocatur; hic  solus introducitur; ceteri saepe frugalissimi homines excluduntur. ex quo intellegi potest eos uobis esse carissimos qui ita uixerint ut sine uestro praesidio salui esse non possint. quid? hoc cuiquam ferendum putas esse, nos ita uiuere in pecunia tenui ut prorsus nihil adquirere uelimus, ut dignitatem nostram populique romani beneficia non copiis sed uirtute tueamur, istum rebus omnibus undique ereptis impune eludentem circumfluere atque abundare? huius argento dominia uestra, huius signis et tabulis forum comitiumque ornari, praesertim cum uos uestro marte his rebus omnibus abundetis? uerrem esse qui uestras uillas suis manubiis ornet? uerrem esse qui cum l. mummio certet, ut pluris hic sociorum urbis quam ille hostium spoliasse uideatur, pluris hic uillas ornamentis fanorum quam ille fana spoliis hostium ornasse? et is erit ob eam rem uobis carior ut ceteri libentius suo periculo uestris cupiditatibus seruiant? 