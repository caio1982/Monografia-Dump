cum uagus et exsul erraret atque undique exclusus oppianicus in falernum se ad l. quinctium contulisset, ibi primum in morbum incidit ac satis uehementer diuque aegrotauit. cum esset una sassia eaque sex. albio quo dam colono, homine ualenti, qui simul esse solebat familiarius uteretur quam uir dissolutissimus incolumi fortuna pati posset, et ius illud matrimoni castum atque legitimum damnatione uiri sublatum arbitraretur, nicostratus quidam, fidelis oppianici seruolus, percuriosus et minime mendax, multa dicitur domino renuntiare solitus esse. interea oppianicus cum iam conualesceret neque improbitatem coloni in falerno diutius ferre posset et huc ad urbem profectus esset—solebat enim extra portam aliquid habere conducti— cecidisse de equo dicitur et homo infirma ualetudine latus offendisse uehementer et, postea quam ad urbem cum febri uenerit, paucis diebus esse mortuus. mortis ratio, iudices, eius modi est ut aut nihil habeat suspicionis aut, si quid habet, id intra parietes in domestico scelere uersetur. post mortem eius sassia moliri statim, nefaria mulier, coepit insidias filio; quaestionem habere de uiri morte constituit. emit de a. rupilio quo erat usus oppianicus medico stratonem quendam, quasi ut idem faceret quod habitus in emendo diogene fecerat. de hoc stratone et de ascla quodam seruo suo quaesituram esse dixit. praeterea seruum illum nicostratum quem nimium loquacem fuisse ac nimium domino fidelem arbitrabatur ab hoc adulescente oppianico in quaestionem postulauit. hic cum esset illo tempore puer et illa quaestio de patris sui morte constitui diceretur, etsi illum seruum et sibi beniuolum esse et patri fuisse arbitrabatur, nihil tamen est ausus recusare. aduocantur amici et hospites oppianici et ipsius mulieris multi, homines honesti atque omnibus rebus ornati. tormentis  omnibus uehementissimis quaeritur. cum essent animi seruorum et spe et metu temptati ut aliquid in quaestione dicerent, tamen, ut arbitror, auctoritate aduocatorum adducti in ueritate manserunt neque se quicquam scire dixerunt. quaestio illo die de amicorum sententia dimissa est. satis longo interuallo post iterum aduocantur. habetur de integro quaestio; nulla uis tormentorum acerrimorum praetermittitur; auersari aduocati et iam uix ferre posse, furere crudelis atque importuna mulier sibi nequaquam ut sperasset ea quae cogitasset procedere. cum iam tortor atque essent tormenta ipsa defessa neque tamen illa finem facere uellet, quidam ex aduocatis, homo et honoribus populi ornatus et summa uirtute praeditus, intellegere se dixit non id agi ut uerum inueniretur sed ut aliquid falsi dicere cogerentur. hoc postquam ceteri comprobarunt, ex omnium sententia constitutum est satis uideri esse quaesitum. redditur oppianico nicostratus, larinum ipsa proficiscitur cum suis maerens quod iam certe incolumem filium fore putabat, ad quem non modo uerum crimen sed ne ficta quidem suspicio perueniret, et cui non modo aperta inimicorum oppugnatio sed ne occultae quidem matris insidiae nocere potuissent. larinum postquam uenit, quae a stratone illo uenenum antea uiro suo datum sibi persuasum esse simulasset, instructam ei continuo et ornatam larini medicinae exercendae causa tabernam dedit. unum, alterum, tertium annum sassia quiescebat, ut uelle atque optare aliquid calamitatis filio potius quam id struere et moliri uideretur. tum interim <q.> hortensio q. metello  consulibus ut hunc oppianicum aliud agentem ac nihil eius modi cogitantem ad hanc accusationem detraheret inuito despondit ei filiam suam, illam quam ex genero susceperat, ut eum nuptiis adligatum simul et testamenti spe deuinctum posset habere in potestate. hoc ipso fere tempore strato ille medicus domi furtum fecit et caedem eius modi. cum esset in aedibus armarium in quo sciret esse nummorum aliquantum et auri, noctu duos conseruos dormientis occidit in piscinamque deiecit; ipse armari fundum exsecuit et hs < x > et auri quinque pondo abstulit uno ex seruis puero non grandi conscio. furto postridie cognito omnis suspicio in eos seruos qui non comparebant commouebatur. cum exsectio illa fundi in armario animaduerteretur, homines quonam modo fieri potuisset <requirebant>. quidam ex amicis sassiae recordatus est se nuper in auctione quadam uidisse in rebus minutis aduncam ex omni parte dentatam et tortuosam uenire serrulam qua illud potuisse ita circumsecari uideretur. ne multa, perquiritur a coactoribus, inuenitur ea serrula ad stratonem peruenisse. hoc initio suspicionis orto et aperte insimulato stratone puer ille conscius pertimuit, rem omnem dominae indicauit; homines in piscina inuenti sunt, strato in uincula coniectus est, atque etiam in taberna eius nummi, nequaquam omnes, reperiuntur. constituitur quaestio de furto. nam quid quisquam suspicari aliud potest? an hoc dicitis, armario expilato, pecunia ablata, non omni reciperata, occisis hominibus institutam esse quaestionem de morte oppianici? cui probatis? quid est quod minus ueri simile proferre potuistis? deinde, ut omittam cetera, triennio post  mortem oppianici de eius morte quaerebatur? atque etiam incensa odio pristino nicostratum eundem illum tum sine causa in quaestionem postulauit. oppianicus primo recusauit. postea cum illa abducturam se filiam, mutaturam esse testamentum minaretur, mulieri crudelissimae seruum fidelissimum non in quaestionem detulit sed plane ad supplicium dedidit. post triennium igitur agitata denuo quaestio de uiri morte habebatur. at de quibus seruis? noua, credo, res obiecta, noui quidam homines in suspicionem uocati sunt. de stratone et de nicostrato. quid? romae quaesitum de istis hominibus non erat? itane tandem, mulier iam non morbo sed scelere furiosa, cum quaestionem habuisses romae, cum de t. anni, l. rutili, p. saturi, ceterorum honestissimorum uirorum sententia constitutum esset satis quaesitum uideri, eadem de re triennio post isdem de hominibus nullo adhibito non dicam uiro, ne colonum forte adfuisse dicatis, sed bono uiro, in fili caput quaestionem habere conata es? an hoc dicitis— mihi enim uenit in mentem quid dici possit, tametsi adhuc non esse hoc dictum mementote—cum haberetur de furto quaestio, stratonem aliquid de ueneno esse confessum? hoc uno modo, iudices, saepe multorum improbitate depressa ueritas emergit et innocentiae defensio interclusa respirat, quod aut ei qui in fraude callidi sunt non tantum audent quantum excogitant, aut ei quorum eminet audacia atque proiecta est a consiliis malitiae deseruntur. quod si aut confidens astutia aut callida esset audacia, uix ullo obsisti  modo posset. utrum furtum factum non est? at nihil clarius larini. an ad stratonem suspicio non pertinuit? at is et ex serrula insimulatus et a puero conscio est indicatus. an id actum non est in quaerendo? quae fuit igitur alia causa quaerendi? an id quod uobis dicendum est, et quod tum sassia dictitauit: cum de furto quaereretur, tum stratonem isdem in tormentis dixisse de ueneno? hem hoc illud est quod ante dixi: mulier abundat audacia, consilio et ratione deficitur. nam tabellae quaestionis plures proferuntur quae recitatae uobisque editae sunt, illae ipsae quas tum obsignatas esse dixit; in quibus tabellis de furto nulla littera inuenitur. non uenit in mentem primum orationem stratonis conscribere de furto, post aliquod dictum adiungere de ueneno quod non percontatione quaesitum sed per dolorem expressum uideretur? quaestio de furto est, ueneni iam suspicio superiore quaestione sublata; quod ipsum haec eadem mulier iudicarat quae, ut romae de amicorum sententia statuerat satis esse quaesitum, postea per triennium maxime ex omnibus seruis stratonem illum dilexerat, in honore habuerat, commodis omnibus adfecerat. cum igitur de furto quaereretur, et eo furto quod ille sine controuersia fecerat, tum ille de eo quod quaerebatur uerbum nullum fecit? de ueneno statim dixit, de furto si non eo loco quo debuit, ne in extrema quidem aut media aut aliqua denique parte quaestionis uerbum fecit ullum? iam uidetis illam nefa riam mulierem, iudices, eadem manu qua, si detur potestas, interficere filium cupiat, hanc fictam quaestionem conscripsisse. atque istam ipsam quaestionem dicite qui obsignarit unum aliquem nominatim. neminem reperietis, nisi forte eius modi hominem quem ego proferri malim quam neminem nominari. quid ais, t. atti? tu periculum capitis, tu indicium sceleris, tu fortunas alterius litteris conscriptas in iudicium adferes neque earum auctorem litterarum neque obsignatorem neque testem ullum nominabis? et quam tu pestem innocentissimo filio de matris sinu deprompseris, hanc hi tales uiri comprobabunt? esto, in tabellis nihil est auctoritatis; quid? ipsa quaestio iudicibus, quid? amicis hospitibusque oppianici quos adhibuerat antea, quid? huic tandem ipsi tempori cur non reseruata est? quid istis hominibus factum est, stratone et nicostrato? quaero abs te, oppianice, seruo tuo nicostrato quid factum esse dicas, quem tu, cum hunc breui tempore accusaturus esses, romam deducere, dare potestatem indicandi, incolumem denique seruare quaestioni, seruare his iudicibus, seruare huic tempori debuisti. nam stratonem quidem, iudices, in crucem esse actum exsecta scitote lingua; quod nemo larinatium est qui nesciat. timuit mulier amens non suam conscientiam, non odium municipum, non famam omnium, sed, quasi non omnes eius sceleris testes essent futuri, sic metuit ne condemnaretur extrema seruoli uoce morientis. 