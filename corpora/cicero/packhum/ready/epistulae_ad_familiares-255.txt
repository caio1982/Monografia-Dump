c .  non .  mart .   43 cicero cassio s. quanto studio dignitatem tuam et in senatu et ad populum defenderim ex tuis te malo quam ex me cognoscere. quae mea sententia in senatu facile ualuisset, nisi pansa uehemen ter obstitisset. ea sententia dicta productus sum in contionem a tribuno pl. m. seruilio. dixi de te quae potui, tanta contentione quantum forum est, tanto clamore consensuque populi ut nihil umquam simile uiderim. id uelim mihi ignoscas quod inuita socru tua fecerim. mulier timida uerebatur ne pansae animus offenderetur. in contione quidem pansa dixit matrem quoque tuam et fratrem illam a me sententiam noluisse dici. sed me haec non mouebant, alia malebam; fauebam et rei publicae, cui semper faui, et dignitati ac gloriae tuae.  quod autem et in senatu pluribus uerbis disserui <et> dixi in contione, in eo uelim fidem meam liberes. promisi enim et prope confirmaui te non exspectasse nec exspectaturum decreta nostra, sed te ipsum tuo more rem publicam defensurum. et quamquam nihildum audieramus nec ubi esses nec quas copias haberes, tamen sic statuebam, omnis quae in istis partibus essent opes copiaeque tuas esse, per teque asiam prouinciam confidebam iam rei publicae reciperatam. tu fac in augenda gloria te ipsum uincas.  uale.