ubi eorum dolorem ex illius iniuriis non modo non minorem sed prope maiorem quam siculorum ceterorum esse cognoui, tum meum animum in illos, tum mei consili negotique totius suscepti causam rationemque proposui, tum eos hortatus sum ut causae communi salutique ne deessent, ut illam laudationem, quam se ui ac metu coactos  paucis illis diebus decresse dicebant, tollerent. itaque, iudices, syracusani haec faciunt, istius clientes atque amici. primum mihi litteras publicas, quas in aerario sanctiore conditas habebant, proferunt; in quibus ostendunt omnia quae dixi ablata esse perscripta, et plura etiam quam ego potui dicere; perscripta autem hoc modo: quod ex aede mineruae hoc et illud abesset, quod ex aede iouis, quod ex aede liberi—ut quisque iis rebus tuendis conseruandisque praefuerat, ita perscriptum erat—cum rationem e lege redderent et quae acceperant tradere deberent, petisse ut sibi, quod eae res abessent, ignosceretur; itaque omnis liberatos discessisse, et esse ignotum omnibus. quas ego litteras obsignandas publico signo deportandasque curaui.  de laudatione autem ratio sic mihi reddita est. primum, cum a c. uerre litterae aliquanto ante aduentum meum de laudatione uenissent, nihil esse decretum; deinde, cum quidam ex illius amicis commonerent oportere decerni, maximo clamore esse et conuicio repudiatos; postea, cum meus aduentus adpropinquaret, imperasse eum qui summam potestatem haberet ut decernerent; decretum ita esse ut multo plus illi laudatio mali quam boni posset adferre. id adeo, iudices, ut mihi ab illis demonstratum est, sic uos ex me cognoscite.  mos est syracusis ut, si qua de re ad senatum referant, dicat sententiam qui uelit; nominatim nemo rogatur, et tamen, ut quisque aetate et honore antecedit ita primus solet sua sponte dicere, itaque a ceteris ei conceditur; sin aliquando tacent omnes, tunc sortito coguntur dicere. cum hic mos esset, refertur ad senatum de laudatione uerris. in quo primum, ut aliquid esset morae, multi interpellant;  de sex. peducaeo, qui de illa ciuitate totaque prouincia optime meritus esset, sese antea, cum audissent ei negotium facessitum, cumque eum publice pro plurimis eius et maximis meritis laudare cuperent, a c. uerre prohibitos esse; iniquum esse, tametsi peducaeus eorum laudatione iam non uteretur, tamen non id prius decernere quod aliquando uoluissent quam quod tum cogerentur. conclamant omnes et adprobant ita fieri oportere. refertur de peducaeo. ut quisque aetate et honore antecedebat, ita sententiam dixit ex ordine. id adeo ex ipso senatus consulto cognoscite; nam principum sententiae perscribi solent. recita. ' quod uerba facta sunt de sex. peducaeo. ' dicit qui primi suaserint. decernitur. refertur deinde de uerre. dic, quaeso, quo modo? ' quod uerba facta sunt de c. uerre '—quid postea scriptum est?—' cum surgeret nemo neque sententiam diceret '—quid est hoc?—' sors ducitur. ' quam ob rem? nemo erat uoluntarius laudator praeturae tuae, defensor periculorum, praesertim cum inire a praetore gratiam posset? nemo. illi ipsi tui conuiuae, consiliarii, conscii, socii uerbum facere non audent. in qua curia statua tua stabat et nuda fili, in ea nemo fuit, ne quem nudus quidem filius nudata prouincia commoueret. atque etiam hoc me docent, eius modi senatus consultum fecisse laudatores ut omnes intellegere possent non laudationem sed potius inrisionem esse illam quae commonefaceret istius turpem calamitosamque praeturam. etenim  scriptum esse ita:  quod is uirgis neminem cecidisset — a quo cognostis nobilissimos homines atque innocentissimos securi esse percussos;  quod uigilanter prouinciam administrasset —cuius omnis uigilias in stupris constat adulteriisque esse consumptas; [cuius modi constat, hoc uero scriptum esse, quod proferre non auderet reus, accusator recitare non desineret]  quod praedones procul ab insula sicilia prohibuisset [uerres] —quos etiam intra syracusanam insulam recepisset. 