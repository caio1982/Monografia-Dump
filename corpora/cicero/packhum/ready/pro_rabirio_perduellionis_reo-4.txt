nunc de saturnini crimine ac de clarissimi patrui  tui morte dicemus. arguis occisum esse a c. rabirio l. saturninum. at id c. rabirius multorum testimoniis, q. hortensio copiosissime defendente, antea falsum esse docuit; ego autem, si mihi esset integrum, susciperem hoc crimen, agnoscerem, confiterer. utinam hanc mihi facultatem causa concederet ut possem hoc praedicare, c. rabiri manu l. saturninum, hostem populi romani, interfectum!—nihil me clamor iste commouet sed consolatur, cum indicat esse quosdam ciuis imperitos sed non multos. numquam, mihi credite, populus romanus hic qui silet consulem me fecisset, si uestro clamore perturbatum iri arbitraretur. quanto iam leuior est acclamatio! quin continetis uocem indicem stultitiae uestrae, testem paucitatis!—libenter, inquam, confiterer, si uere possem aut etiam si mihi esset integrum, c. rabiri manu l. saturninum esse occisum, et id facinus pulcherrimum esse arbitrarer; sed, quoniam id facere non possum, confitebor id quod ad laudem minus ualebit, ad crimen non minus. confiteor interficiendi saturnini causa c. rabirium arma cepisse. quid est, labiene? quam a me grauiorem confessionem aut quod in hunc maius crimen exspectas? nisi uero interesse aliquid putas inter eum qui hominem occidit, et eum qui cum telo occidendi hominis causa fuit. si interfici saturninum nefas fuit, arma sumpta esse contra saturninum sine scelere non possunt; si arma iure sumpta concedis, inter<fectum iure concedas necesse est>.  fit senatus consultum ut c. marius l. ualerius consules adhiberent tribunos pl. et praetores, quos eis uideretur,  operamque darent ut imperium populi romani maiestasque conseruaretur. adhibent omnis tribunos pl. praeter saturninum, <praetores> praeter glauciam; qui rem publicam saluam esse uellent, arma capere et se sequi iubent. parent omnes; ex aede sancus armamentariisque publicis arma populo romano c. mario consule distribuente dantur. hic iam, ut omittam cetera, de te ipso, labiene, quaero. cum saturninus capitolium teneret armatus, esset una c. glaucia, c. saufeius, etiam ille ex compedibus atque ergastulo gracchus; addam, quoniam ita uis, eodem q. labienum, patruum tuum; in foro autem c. marius et l. ualerius flaccus consules, post cunctus senatus, atque ille senatus quem etiam uos ipsi, qui hos patres conscriptos qui nunc sunt in inuidiam uocatis, quo facilius de hoc senatu detrahere possitis, <laudare consueuistis,> cum equester ordo—at quorum equitum, di immortales! patrum nostrorum atque eius aetatis, qui tum magnam partem rei publicae atque omnem dignitatem iudiciorum tenebant,—cum omnes omnium ordinum homines qui in salute rei publicae salutem suam repositam esse arbitrabantur arma cepissent: quid tandem c. rabirio faciendum fuit? de te ipso, inquam, labiene, quaero. cum ad arma consules ex senatus consulto uocauissent, cum armatus m. aemilius, princeps senatus, in comitio constitisset, qui cum ingredi uix posset, non ad insequendum sibi tarditatem pedum sed ad fugiendum impedimento fore putabat, cum denique q. scaeuola confectus senectute, perditus morbo, mancus et membris omnibus  captus ac debilis, hastili nixus et animi uim et infirmitatem corporis ostenderet, cum l. metellus, ser. galba, c. serranus, p. rutilius, c. fimbria, q. catulus omnesque qui tum erant consulares pro salute communi arma cepissent, cum omnes praetores, cuncta nobilitas ac iuuentus accurreret, cn. et l. domitii, l. crassus, q. mucius, c. claudius, m. drusus, cum omnes octauii, metelli, iulii, cassii, catones, pompeii, cum l. philippus, l. scipio, cum m. lepidus, cum d. brutus, cum hic ipse p. seruilius, quo tu imperatore, labiene, meruisti, cum hic q. catulus, admodum tum adulescens, cum hic c. curio, cum denique omnes clarissimi uiri cum consulibus essent: quid tandem c. rabirium facere conuenit? utrum inclusum atque abditum latere in occulto atque ignauiam suam tenebrarum ac parietum custodiis tegere, an in capitolium pergere atque ibi se cum tuo patruo et ceteris ad mortem propter uitae turpitudinem confugientibus congregare, an cum mario, scauro, catulo, metello, scaeuola, cum bonis denique omnibus coire non modo salutis uerum etiam periculi societatem? tu denique, labiene, quid faceres tali in re ac tempore? cum ignauiae ratio te in fugam atque in latebras impelleret, improbitas et furor l. saturnini in capitolium arcesseret, consules ad patriae salutem ac libertatem uocarent, quam tandem auctoritatem, quam uocem, cuius sectam sequi, cuius imperio parere potissimum uelles? 'patruus,' inquit, 'meus cum saturnino fuit.' quid? pater quicum? quid? propinqui uestri, equites romani? quid? omnis praefectura, regio, uicinitas uestra? quid? ager picenus uniuersus utrum tribunicium furorem, an consularem auctoritatem secutus est? equidem hoc adfirmo quod tu nunc de tuo patruo praedicas, neminem umquam adhuc de se  esse confessum; nemo est, inquam, inuentus tam profligatus, tam perditus, tam ab omni non modo honestate sed etiam simulatione honestatis relictus, qui se in capitolio fuisse cum saturnino fateretur. at fuit uester patruus. fuerit, et fuerit <nulla> ui, nulla desperatione rerum suarum, nullis domesticis uolneribus coactus; induxerit eum l. saturnini familiaritas ut amicitiam patriae praeponeret; idcircone oportuit c. rabirium desciscere a re publica, non comparere in illa armata multitudine bonorum, consulum uoci atque imperio non oboedire? atqui uidemus haec in rerum natura tria fuisse, ut aut cum saturnino esset, aut cum bonis, aut lateret. latere mortis erat instar turpissimae, cum saturnino esse furoris et sceleris; uirtus et honestas et pudor cum consulibus esse cogebat. hoc tu igitur in crimen uocas, quod cum eis fuerit c. rabirius quos amentissimus fuisset si oppugnasset, turpissimus si reliquisset? at c. decianus, de quo tu saepe commemoras, quia, cum hominem omnibus insignem notis turpitudinis, p. furium, accusaret summo studio bonorum omnium, queri est ausus in contione de morte saturnini, condemnatus est, et sex. titius, quod habuit imaginem l. saturnini domi suae, condemnatus est. statuerunt equites romani illo iudicio improbum ciuem esse et non retinendum in ciuitate, qui hominis hostilem in modum seditiosi imagine aut mortem eius honestaret, aut desideria imperitorum misericordia commoueret, aut suam significaret imitandae improbitatis uoluntatem. itaque mihi mirum uidetur unde hanc tu, labiene, imaginem quam habes inueneris; nam sex. titio damnato qui istam habere auderet inuentus est nemo.  quod tu si audisses aut si per aetatem scire potuisses, numquam profecto istam imaginem quae domi posita pestem atque exsilium sex. titio attulisset in rostra atque in contionem attulisses, nec tuas umquam ratis ad eos scopulos appulisses ad quos sex. titi adflictam nauem et in quibus c. deciani naufragium fortunarum uideres. sed in his rebus omnibus imprudentia laberis. causam enim suscepisti antiquiorem memoria tua, quae causa ante mortua est quam tu natus es; et qua in causa tute profecto fuisses, si per aetatem esse potuisses, eam causam in iudicium uocas. an non intellegis, primum quos homines et qualis uiros mortuos summi sceleris arguas, deinde quot ex his qui uiuunt eodem crimine in summum periculum capitis arcessas? nam si c. rabirius fraudem capitalem admisit quod arma contra l. saturninum tulit, huic quidem adferet aliquam deprecationem periculi aetas illa qua tum fuit; q. uero catulum, patrem huius, in quo summa sapientia, eximia uirtus, singularis humanitas fuit, m. scaurum, illa grauitate, illo consilio, illa prudentia, duos mucios, l. crassum, m. antonium, qui tum extra urbem cum praesidio fuit, quorum in hac ciuitate longe maxima consilia atque ingenia fuerunt, ceteros pari dignitate praeditos custodes gubernatoresque rei publicae quem ad modum mortuos defendemus? quid de illis honestissimis uiris atque optimis ciuibus, equitibus romanis, dicemus qui tum una cum senatu salutem rei publicae defenderunt? quid de tribunis aerariis ceterorumque ordinum omnium hominibus qui tum arma pro communi libertate ceperunt? sed quid ego de eis omnibus qui consulari imperio paruerunt loquor? de ipsorum consulum fama quid futurum est?  l. flaccum, hominem cum semper in re publica, tum in magistratibus gerendis, in sacerdotio caerimoniisque quibus praeerat diligentissimum, nefarii sceleris ac parricidi mortuum condemnabimus? adiungemus ad hanc labem ignominiamque mortis etiam c. mari nomen? c. marium, quem uere patrem patriae, parentem, inquam, uestrae libertatis atque huiusce rei publicae possumus dicere, sceleris ac parricidi nefarii mortuum condemnabimus? etenim si c. rabirio, quod iit ad arma, crucem t. labienus in campo martio defigendam putauit, quod tandem excogitabitur in eum supplicium qui uocauit? ac si fides saturnino data est, quod abs te saepissime dicitur, non eam c. rabirius sed c. marius dedit, idemque uiolauit, si in fide non stetit. quae fides, labiene, qui potuit sine senatus consulto dari? adeone hospes <es> huiusce urbis, adeone ignarus disciplinae consuetudinisque nostrae ut haec nescias, ut peregrinari in aliena ciuitate, non in tua magistratum gerere uideare? 'quid iam ista c. mario,' inquit, 'nocere possunt, quoniam sensu et uita caret?' itane uero? tantis in laboribus c. marius periculisque uixisset, si nihil longius quam uitae termini postulabant spe atque animo de se et gloria sua cogitasset? at, credo, cum innumerabilis hostium copias in italia fudisset atque obsidione rem publicam liberasset, omnia sua secum una moritura arbitrabatur. non est ita, quirites; neque quisquam nostrum in rei publicae periculis cum laude ac uirtute uersatur quin spe posteritatis fructuque ducatur. itaque cum multis aliis de causis uirorum bonorum mentes diuinae mihi atque aeternae uidentur esse, tum maxime quod optimi et sapientissimi cuiusque animus ita praesentit in posterum ut nihil nisi  sempiternum spectare uideatur. quapropter equidem et c. mari et ceterorum uirorum sapientissimorum ac fortissimorum ciuium mentis, quae mihi uidentur ex hominum uita ad deorum religionem et sanctimoniam demigrasse, testor me pro illorum fama, gloria, memoria non secus ac pro patriis fanis atque delubris propugnandum putare, ac, si pro illorum laude mihi arma capienda essent, non minus strenue caperem, quam illi pro communi salute ceperunt. etenim, quirites, exiguum nobis uitae curriculum natura circumscripsit, immensum gloriae. qua re, si eos qui iam de uita decesserunt ornabimus, iustiorem nobis mortis condicionem relinquemus. sed si illos, labiene, quos iam uidere non possumus neglegis, ne his quidem quos uides consuli putas oportere? neminem esse dico ex his omnibus, qui illo die romae fuerit, quem tu diem in iudicium uocas, pubesque tum fuerit, quin arma ceperit, quin consules secutus sit. omnes ei quorum tu ex aetate coniecturam facere potes quid tum fecerint abs te capitis c. rabiri nomine citantur. at occidit saturninum rabirius. utinam fecisset! non supplicium deprecarer sed praemium postularem. etenim, si scaeuae, seruo q. crotonis, qui occidit l. saturninum, libertas data est, quod equiti romano praemium dari par fuisset? et, si c. marius, quod fistulas quibus aqua suppeditabatur iouis optimi maximi templis ac sedibus praecidi imperarat, quod in cliuo capitolino improborum ciuium * * * 