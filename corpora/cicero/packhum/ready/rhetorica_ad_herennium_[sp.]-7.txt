item uitiosum est, quod nimium apparatis uerbis conpositum est aut nimium longum est; et quod non ex ipsa causa natum uideatur, ut proprie cohaereat cum narratione; et quod neque beniuolum neque docilem neque adtentum facit auditorem. de exordio satis erit dictum: deinceps ad narrationem transeamus.  narrationum tria sunt genera.  unum est, cum exponimus rem gestam et unum quidque trahimus ad utilitatem nostram uincendi causa, quod pertinet ad eas causas, de quibus iudicium futurum est.  alterum genus est narrationis, quod intercurrit nonnumquam aut fidei aut criminationis aut transitionis aut alicuius apparationis causa.   tertium genus est id, quod a causa ciuili remotum est, in quo tamen exerceri conuenit, quo commodius illas superiores narrationes in causis tractare possimus. eius narrationis duo sunt genera: unum quod in negotiis, alterum quod in personis positum est.  id, quod in negotiorum expositione positum est, tres habet partes: fabulam, historiam, argumentum.  fabula est, quae neque ueras neque ueri similes continet res, ut eae sunt, quae tragoedis traditae sunt.  historia est gesta res, sed ab aetatis nostrae memoria remota.  argumentum est ficta res, quae tamen fieri potuit, uelut argumenta com<o>ediarum.  illud genus narrationis, quod in personis positum est, debet habere sermonis festiuitatem animorum dissimilitudinem, grauitatem lenitatem, spem metum, suspicionem desiderium, dissimulationem, misericordiam rerum uarietates fortunae commutationem, insperatum incommodum subitam laetitiam iucundum exitum rerum. uerum haec in exercendo transigentur;  illud, quod ad ueritatem pertinet, quomodo tractari conueniat, aperiemus. 