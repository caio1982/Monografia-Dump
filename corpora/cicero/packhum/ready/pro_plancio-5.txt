aliquid praeterea—timide dicam, sed tamen dicendum  est—non enim opibus, non inuidiosa gratia, non potentia uix ferenda, sed commemoratione benefici, sed misericordia, sed precibus aliquid attulimus etiam nos. appellaui populum tributim, submisi me et supplicaui; ultro me hercule se mihi etiam offerentis, ultro pollicentis rogaui. ualuit causa rogandi, non gratia. nec si uir amplissimus, cui nihil est quod roganti concedi non iure possit, de aliquo, ut dicis, non impetrauit, ego sum adrogans quod me ualuisse dico. nam ut omittam illud quod ego pro eo laborabam qui ualebat ipse per sese, rogatio ipsa semper est gratiosissima quae est officio necessitudinis coniuncta maxime. neque enim ego sic rogabam ut petere uiderer, quia familiaris esset meus, quia uicinus, quia huius parente semper plurimum essem usus, sed ut quasi parenti et custodi salutis meae. non potentia mea sed causa rogationis fuit gratiosa. nemo mea restitutione laetatus est, nemo iniuria doluit, cui non huius in me misericordia grata fuerit. etenim si ante reditum meum cn. plancio se uolgo uiri boni, cum hic tribunatum peteret, ultro offerebant, cui nomen meum absentis honori fuisset, ei meas praesentis preces non putas profuisse? an minturnenses coloni, quod c. marium e ciuili ferro atque ex impiis manibus eripuerunt, quod tecto receperunt, quod fessum inedia fluctibusque recrearunt, quod uiaticum congesserunt, quod nauigium dederunt, quod eum linquentem terram eam quam seruarat uotis, ominibus lacrimisque prosecuti sunt, aeterna in laude uersantur; plancio, quod me uel ui pulsum uel ratione cedentem receperit, iuuerit, custodierit, his et senatui populoque romano,  ut haberent quem reducerent, conseruarit, honori hanc fidem, misericordiam, uirtutem fuisse miraris? 