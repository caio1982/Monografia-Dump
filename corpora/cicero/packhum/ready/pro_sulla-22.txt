sed iam impedior egomet, iudices, dolore animi ne de huius miseria plura dicam. uestrae sunt iam partes, iudices, in uestra mansuetudine atque humanitate causam totam repono. uos reiectione interposita nihil suspicantibus nobis repentini in nos iudices consedistis, ab accusatoribus delecti ad spem acerbitatis, a fortuna nobis ad praesidium innocentiae constituti. ut ego quid de me populus romanus  existimaret, quia seuerus in improbos fueram, laboraui et, quae prima innocentis mihi defensio est oblata, suscepi, sic uos seueritatem iudiciorum quae per hos mensis in homines audacissimos facta sunt lenitate ac misericordia mitigate. hoc cum a uobis impetrare causa ipsa debet, tum est uestri animi atque uirtutis declarare non esse eos uos ad quos potissimum interposita reiectione deuenire conuenerit. in quo ego uos, iudices, quantum meus in uos amor postulat, tantum hortor ut communi studio, quoniam in re publica coniuncti sumus, mansuetudine et misericordia nostra falsam a nobis crudelitatis famam repellamus. 