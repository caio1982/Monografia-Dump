at uidete hominis intolerabilem audaciam cum proiecta quadam et effrenata cupiditate. monumentum iste umquam aut religionem ullam excogitauit? habitare laxe et magnifice uoluit duasque et magnas et nobilis domos coniungere. eodem puncto temporis quo meus discessus isti causam caedis eripuit, a q. seio contendit ut sibi domum uenderet: cum ille id negaret, primo se luminibus eius esse obstructurum minabatur. adfirmabat postumus se uiuo illam domum istius numquam futuram. acutus adulescens ex ipsius sermone intellexit quid fieri oporteret; hominem ueneno apertissime sustulit; emit domum licitatoribus defatigatis prope dimidio carius quam aestimabatur. quorsum igitur haec oratio pertinet? domus illa mea prope tota uacua est; uix pars aedium mearum decima ad catuli porticum accessit. causa fuit ambulatio et monumentum et ista tanagraea oppressa libertate libertas. in palatio pulcherrimo prospectu porticum cum conclauibus pauimentatam trecentum pedum concupierat, amplissimum peristylum, cetera eius modi facile ut omnium domos et laxitate et dignitate superaret. et homo religiosus cum aedis meas idem emeret et uenderet, tamen illis tantis tenebris non est ausus suum nomen emptioni illi adscribere. posuit scatonem illum, hominem sua uirtute egentem, ut is qui in marsis, ubi natus est, tectum quo imbris uitandi causa succederet iam nullum  haberet, aedis in palatio nobilissimas emisse se diceret. inferiorem aedium partem adsignauit non suae genti fonteiae, sed clodiae, quam reliquit, quem in numerum ex multis clodiis nemo nomen dedit nisi aut egestate aut scelere perditus. hanc uos, pontifices, tam uariam, tam nouam in omni genere uoluntatem, impudentiam, audaciam, cupiditatem comprobabitis? 