me uero delectat, idque primum ita esse uelim, deinde, etiamsi non sit, mihi persuaderi tamen uelim.  quid tibi ergo opera nostra opus est? num eloquentia platonem superare possumus? euolue diligenter eius eum librum, qui est de animo: amplius quod desideres nihil erit.  feci mehercule, et quidem saepius; sed nescio quo modo, dum lego, adsentior, cum posui librum et mecum ipse de inmortalitate animorum coepi cogitare, adsensio omnis illa elabitur.  quid? hoc dasne aut manere animos post mortem aut morte ipsa interire?  do uero.  quid, si maneant?  beatos esse concedo.  sin intereant?  non esse miseros, quoniam ne sint quidem; iam istuc coacti a te paulo ante concessimus.  quo modo igitur aut cur mortem malum tibi uideri dicis? quae aut beatos nos efficiet animis manentibus aut non miseros sensu carentis.  expone igitur, nisi molestum est, primum, si potes, animos remanere post mortem, tum, si minus id obtinebis—est enim arduum—, docebis carere omni malo mortem. ego enim istuc ipsum uereor ne malum sit non dico carere sensu, sed carendum esse.  auctoribus quidem ad istam sententiam, quam uis obtineri, uti optimis possumus, quod in omnibus cau sis et debet et solet ualere plurimum, et primum quidem omni antiquitate, quae quo propius aberat ab ortu et diuina progenie, hoc melius ea fortasse quae erant uera cernebant. 