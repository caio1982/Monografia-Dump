interea syracusani, homines periti et humani, qui non modo ea quae perspicua essent uidere uerum etiam occulta suspicari possent, habebant rationem omnes cotidie piratarum qui securi ferirentur; quam multos esse oporteret, ex ipso nauigio quod erat captum et ex remorum numero coniciebant. iste, quod omnis qui artifici aliquid habuerant aut formae remouerat atque abduxerat, reliquos si, ut consuetudo est, uniuersos ad palum alligasset, clamorem populi fore suspicabatur, cum tanto plures abducti essent quam relicti; propter hanc causam cum instituisset alios alio tempore producere, tamen in tanto conuentu nemo erat quin rationem numerumque haberet, et reliquos non desideraret solum sed etiam posceret et flagitaret. cum  magnus numerus deesset, tum iste homo nefarius in eorum locum quos domum suam de piratis abduxerat substituere et supponere coepit ciuis romanos, quos in carcerem antea coniecerat; quorum alios sertorianos milites fuisse insimulabat, et ex hispania fugientis ad siciliam adpulsos esse dicebat, alios, qui a praedonibus erant capti, cum mercaturas facerent aut aliquam ob causam nauigarent, sua uoluntate cum piratis fuisse arguebat. itaque alii ciues romani, ne cognoscerentur, capitibus obuolutis e carcere ad palum atque ad necem rapiebantur, alii, cum a multis ciuibus romanis cognoscerentur, ab omnibus defenderentur, securi feriebantur. quorum ego de acerbissima morte crudelissimoque cruciatu dicam cum eum locum tractare coepero, et ita dicam ut, si me in ea querimonia quam sum habiturus de istius crudelitate et de ciuium romanorum indignissima morte non modo uires uerum etiam uita deficiat, id mihi praeclarum et iucundum putem. haec igitur est gesta res, haec uictoria praeclara: myoparone piratico capto dux liberatus, symphoniaci romam missi, formosi homines et adulescentes et artifices domum abducti, in eorum locum et ad eorum numerum ciues romani hostilem in modum cruciati et necati, omnis uestis ablata, omne aurum et argentum ablatum et auersum. 