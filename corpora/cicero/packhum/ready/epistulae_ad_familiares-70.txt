parte priore dec .(?)   45  romae m. cicero uatinio imp. s. grata tibi mea esse officia non miror; cognoui enim te gratissimum omnium idque numquam destiti praedicare. nec enim tu mihi habuisti modo gratiam uerum etiam cumulatissime rettulisti. quam ob rem <in> reliquis tuis rebus omnibus pari me studio erga te et eadem uoluntate cognosces.  quod mihi feminam primariam, pompeiam, uxorem tuam, commendas, cum sura nostro statim tuis litteris lectis locutus sum ut ei meis uerbis diceret ut, quicquid opus esset, mihi denuntiaret; me omnia quae ea uellet summo studio curaque facturum. itaque faciam eamque, si opus esse uidebitur, ipse conueniam. tu tamen ei uelim scribas ut nullam rem neque tam magnam neque tam paruam putet quae mihi aut difficilis aut parum me digna uideatur. omnia quae in tuis rebus agam et non laboriosa mihi et honesta uidebuntur.  de dionysio, si me amas, confice. quamcumque ei fidem dederis, praestabo; si uero improbus fuerit, ut est, duces eum captiuum in triumpho. dalmatis di male faciant qui tibi molesti sunt! sed, ut scribis, breui capientur et illustrabunt res tuas gestas; semper enim habiti sunt bellicosi. 