47  uel  46   ( nisi potius c .   62) m. cicero allieno s. democritus sicyonius non solum hospes meus est sed etiam, quod non multis contigit, graecis praesertim, ualde familiaris.  est enim in eo summa probitas, summa uirtus, summa in hospites liberalitas et obseruantia, meque praeter ceteros et colit et obseruat et diligit. eum tu non modo suorum ciuium uerum paene achaiae principem cognosces. huic ego tantum modo aditum ad tuam cognitionem patefacio et munio; cognitum per te ipsum, quae tua natura est, dignum tua amicitia atque hospitio iudicabis. peto igitur a te ut his litteris lectis recipias eum in tuam fidem, polliceare omnia te facturum mea causa. de reliquo, si, id quod confido fore, dignum eum tua amicitia hospitioque cognoueris, peto ut eum complectare, diligas, in tuis habeas. erit id mihi maiorem in modum gratum.  uale.