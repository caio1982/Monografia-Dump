quo confugient socii? quem implorabunt? qua spe denique, ut uiuere uelint, tenebuntur, si uos eos deseretis? ad senatumne uenient? quid? ut de uerre supplicium sumat? non est usitatum, non senatorium. ad populum romanum confugient? facilis est populi causa; legem enim se sociorum causa iussisse et eius legis custodes ac uindices praeposuisse dicet. hic locus igitur est unus quo perfugiant, hic portus, haec arx, haec ara sociorum; quo quidem nunc non ita confugiunt ut antea in suis repetundis rebus solebant. non argentum, non aurum, non uestem, non mancipia repetunt, non ornamenta quae ex urbibus fanisque erepta sunt; metuunt homines imperiti ne iam haec populus romanus concedat et ita uelit fieri. patimur enim multos iam annos et silemus, cum uideamus ad paucos homines omnis omnium nationum pecunias peruenisse.  quod eo magis ferre animo aequo et concedere uidemur, quia nemo istorum dissimulat, nemo laborat ut obscura sua cupiditas esse uideatur. in urbe nostra pulcherrima atque ornatissima quod signum, quae tabula picta est quae non ab hostibus uictis capta atque deportata sit? at istorum uillae sociorum fidelissimorum plurimis et pulcherrimis spoliis ornatae refertaeque sunt. ubi pecunias exterarum nationum esse arbitramini, quae nunc omnes egent, cum athenas, pergamum, cyzicum, miletum, chium, samum, totam denique asiam, achaiam, graeciam, siciliam tam in paucis uillis inclusas esse uideatis? sed haec, ut dico, omnia iam socii uestri relinquunt et neglegunt, iudices. ne publice a populo romano spoliarentur officiis ac fide prouiderunt; paucorum cupiditati tum, cum obsistere non poterant, tamen sufficere aliquo modo poterant; nunc uero iam adempta est non modo resistendi uerum etiam suppeditandi facultas. itaque res suas neglegunt; pecunias, quo nomine iudicium hoc appellatur, non repetunt, relinquunt; hoc iam ornatu ad uos confugiunt. aspicite, aspicite, iudices, squalorem sordisque sociorum! 