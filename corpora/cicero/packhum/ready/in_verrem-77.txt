equidem libenter hoc iam crimen de statuis relinquam, ut mihi tu illud concedas, quod tibi honestissimum est, aratores tibi ad statuam honoris tui causa uoluntate sua contulisse. da mihi hoc; iam tibi maximam partem defensionis praecideris; non enim poteris aratores tibi iratos esse atque inimicos dicere. o causam singularem! o defensionem miseram ac perditam! nolle hoc accipere reum ab accusatore, et eum reum qui praetor in sicilia fuerit, aratores ei statuam sua uoluntate statuisse, aratores de eo bene existimare, amicos esse, saluum cupere! metuit ne hoc uos existimetis; obruitur enim aratorum testimoniis. utar eo quod datur. certe hoc uobis ita iudicandum est, eos qui isti inimicissimi sunt, ut ipse existimari uult, ad istius honores atque monumenta pecunias uoluntate sua non contulisse. atque ut hoc totum facillime intellegi possit,  quem uoles eorum testium quos produxero, qui ex sicilia testes sunt, siue togatum siue siculum, rogato, et eum qui tibi inimicissimus esse uidebitur, qui se spoliatum abs te esse dicet, ecquid suo nomine in tuam statuam contulerit; neminem reperies qui neget; etenim omnes dederunt. quemquam igitur putas dubitaturum quin is quem tibi inimicissimum esse oporteat, qui abs te grauissimas iniurias acceperit, pecuniam statuae nomine dederit ui atque imperio adductus, non officio ac uoluntate? huius ego pecuniae, iudices, quae permagna est impudentissimeque coacta ab inuitis, non habui rationem neque habere potui,â€”quantum ab aratoribus, quantum ab negotiatoribus qui syracusis, qui agrigenti, qui panhormi, qui lilybaei negotiantur esset coactum: eam iam intellegitis ipsius quoque confessione ab inuitissimis coactam esse. 