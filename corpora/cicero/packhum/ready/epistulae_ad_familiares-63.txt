med .  uel ex .  dec .   62 m. cicero s. d. p. sestio l. f. pro q. cum ad me decius librarius uenisset egissetque mecum ut operam darem ne tibi hoc tempore succederetur, quamquam illum hominem frugi et tibi amicum existimabam, tamen, quod memoria tenebam cuius modi ad me litteras antea misisses, non satis credidi homini prudenti tam ualde esse mutatam uoluntatem tuam. sed postea quam et cornelia tua terentiam conuenit et ego cum q. cornelio locutus sum, adhibui diligentiam, quotienscumque senatus fuit, ut adessem, plurimumque in eo negoti habui ut q. fufium tribunum pl. et ceteros ad quos tu scripseras cogerem mihi potius credere quam tuis litteris. omnino res tota in mensem ianuarium reiecta erat, sed facile obtinebatur.  ego tua gratulatione commotus, quod ad me pridem scripseras uelle te bene <e>uenire quod de crasso domum emissem, emi eam ipsam domum <³⁰xxxu>³⁰ aliquanto post tuam gratulationem. itaque nunc me scito tantum habere aeris alieni ut cupiam coniurare, si quisquam recipiat. sed partim odio inducti me excludunt et aperte uindicem coniurationis oderunt, partim non credunt et a me insidias metuunt nec putant ei nummos deesse posse qui ex obsidione feneratores exemerit. omni<no> semissibus magna copia est; ego autem meis rebus gestis hoc sum adsecutus ut bonum nomen existimer.  domum tuam atque aedificationem omnem perspexi et uehementer probaui.  antonium, etsi eius in me officia omnes desiderant, tamen  in senatu grauissime ac diligentissime defendi senatumque uehementer oratione mea atque auctoritate commoui.  tu ad me uelim litteras crebrius mittas.