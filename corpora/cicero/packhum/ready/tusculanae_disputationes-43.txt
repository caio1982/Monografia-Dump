cretum quidem leges, quas <siue iuppiter> siue minos sanxit de iouis quidem sententia, ut poëtae ferunt, itemque lycurgi laboribus erudiunt iuuentutem, uenando currendo, esuriendo sitiendo, algendo aestuando. spartae uero pueri ad aram sic uerberibus accipiuntur, 'ut multus e uisceribus sanguis exeat,' non numquam etiam, ut, cum ibi essem, audiebam, ad necem; quorum non modo nemo exclamauit umquam, sed ne ingemuit quidem. quid ergo? hoc pueri possunt, uiri non poterunt? et mos ualet, ratio non ualebit? interest aliquid inter laborem et dolorem. sunt finitima omnino, sed tamen differt aliquid. labor est functio quaedam uel animi uel corporis grauioris operis et muneris, dolor autem motus asper in corpore alienus a sensibus. haec duo graeci illi, quorum copiosior est lingua quam nostra, uno nomine appellant. itaque industrios homines illi studiosos uel potius  amantis doloris appellant, nos commodius laboriosos: aliud est enim laborare, aliud dolere. o uerborum inops interdum, quibus abundare te semper putas, graecia! aliud, inquam, est dolere, aliud laborare. cum uarices secabantur c. mario, dolebat; cum aestu magno ducebat agmen, laborabat. est inter haec quaedam tamen similitudo: consuetudo enim laborum perpessionem dolorum efficit faciliorem. itaque illi, qui graeciae formam rerum publicarum dederunt, corpora iuuenum firmari labore uoluerunt; quod spartiatae etiam in feminas transtulerunt, quae ceteris in urbibus mollissimo cultu 'parietum umbris occuluntur'. illi autem uoluerunt nihil horum simile esse ápud lacaenas uírgines, quibus mágis palaestra euróta sol puluís labor milítia in studio est quám fertilitas bárbara. ergo his laboriosis exercitationibus et dolor intercurrit non numquam, inpelluntur feriuntur abiciuntur cadunt, et ipse labor quasi callum quoddam obducit dolori. 