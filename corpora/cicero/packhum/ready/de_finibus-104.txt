nam ex eisdem uerborum praestrigiis et regna nata uobis sunt et imperia et diuitiae, et tantae quidem, ut omnia, quae ubique sint, sapientis esse dicatis. solum praeterea formosum, solum liberum, solum ciuem, <stultos> omnia contraria, quos etiam insanos esse uultis. haec παράδοξα illi, nos admirabilia dicamus. quid autem habent admirationis, cum prope accesseris? conferam tecum, quam cuique uerbo rem subicias; nulla erit controuersia. omnia peccata paria dicitis. non ego tecum iam ita iocabor, ut isdem his de rebus, cum l. murenam te accusante defenderem. apud imperitos tum illa dicta sunt, aliquid etiam coronae datum; nunc agendum est subtilius. peccata paria.—quonam modo?—quia nec honesto quicquam honestius nec turpi turpius.—perge porro; nam de isto magna dissensio est. illa argumenta propria uideamus, cur omnia sint paria peccata.—ut, inquit, in fidibus pluribus, nisi nulla earum <non> ita contenta neruis sit, ut concentum seruare possit, omnes aeque incontentae sint, sic peccata, quia discrepant, aeque discrepant; paria sunt igitur.—hic ambiguo ludimur. aeque enim contingit omnibus fidibus, ut incontentae sint, illud non continuo, ut aeque incontentae. collatio  igitur ista te nihil iuuat. nec enim, omnes auaritias si aeque auaritias esse dixerimus, sequetur, ut etiam aequas esse dicamus. ecce aliud simile dissimile. ut enim, inquit, gubernator aeque peccat, si palearum nauem euertit et si auri, item aeque peccat, qui parentem et qui seruum iniuria uerberat.—hoc non uidere, cuius generis onus nauis uehat, id ad gubernatoris artem nil pertinere! itaque aurum paleamne portet, ad bene aut ad male gubernandum nihil interesse! at quid inter parentem et seruulum intersit, intellegi et potest et debet. ergo in gubernando nihil, in officio plurimum interest, quo in genere peccetur. et si in ipsa gubernatione neglegentia est nauis euersa, maius est peccatum in auro quam in palea. omnibus enim artibus uolumus attributam esse eam, quae communis appellatur prudentia, quam omnes, qui cuique artificio praesunt, debent habere. ita ne hoc quidem modo paria peccata sunt. 