u id .  dec .  uel paulo post  44  romae m. cicero s. d. d. bruto imp. cos. desig. lupus, familiaris noster, cum a te uenisset cumque romae quosdam dies commoraretur, ego eram in iis locis in quibus maxime tuto me esse arbitrabar. eo factum est ut ad te lupus sine meis litteris rediret, cum tamen curasset tuas ad me perferendas. romam autem ueni a. d. u id. dec., nec habui quicquam antiquius quam ut pansam statim conuenirem; ex quo ea de te cognoui quae maxime optabam.  qua re hortatione tu quidem non eges, si ne in illa quidem re quae a te gesta est post hominum memoriam maxima hortatorem desiderasti. illud tamen breuiter significandum uidetur, populum romanum omnia a te exspectare atque in te aliquando reciperandae libertatis omnem spem ponere. tu si dies noctesque memineris, quod te facere certo scio, quantam rem gesseris, non obliuiscere profecto quantae tibi etiam nunc gerendae sint. si enim iste prouinciam nactus erit, cui quidem ego semper amicus fui ante quam illum intellexi non modo aperte sed etiam libenter cum re publica bellum gerere, spem reliquam nullam uideo salutis.   quam ob rem te obsecro, iisdem precibus quibus senatus populusque romanus, ut in perpetuum rem publicam dominatu regio liberes, ut principiis consentiant exitus. tuum est hoc munus, tuae partes; a te hoc ciuitas, uel omnes potius gentes, non exspectant solum sed etiam postulant. quamquam, cum hortatione non egeas, ut supra scripsi, non utar ea pluribus uerbis; faciam illud quod meum est, ut tibi omnia mea officia, studia, curas, cogitationes <in res omnis> pollicear quae ad tuam laudem et gloriam pertinebunt. quam ob rem uelim tibi ita persuadeas, me cum rei publicae causa, quae mihi uita mea est carior, tum quod tibi ipsi faueam tuamque dignitatem amplificari uelim, me tuis optimis consiliis, amplitudini, gloriae nullo loco defuturum.