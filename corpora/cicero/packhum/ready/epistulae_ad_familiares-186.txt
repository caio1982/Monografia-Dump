paulo post med .  mart .   43  in gallia transalpina plancus ciceroni plura tibi de meis consiliis scriberem rationemque omnium rerum redderem uerbosius, quo magis iudicares omnia me rei publicae praestitisse quae et tua exhortatione excepi et mea adfirmatione tibi recepi (non minus enim a te probari quam diligi semper uolui, nec te magis in culpa defensorem mihi paraui quam praedicatorem meritorum meorum esse uolui); sed breuiorem me duae res faciunt: una, quod publicis litteris omnia sum persecutus, altera, quod m. uarisidium, equitem romanum, familiarem meum, ipsum ad te transire iussi, ex quo omnia cognoscere posses.  non me dius fidius mediocri dolore adficiebar cum alii occupare possessionem laudis uiderentur; sed usque mihi temperaui dum perducerem eo rem ut dignum aliquid et consulatu meo et uestra exspectatione efficerem. quod spero, si me fortuna non fefellerit, me consecuturum, ut maximo praesidio rei publicae nos fuisse et nunc sentiant homines et in posterum memoria teneant. a te peto ut dignitati meae  suffrageris et quarum rerum spe ad laudem me uocasti harum fructu in reliquum facias alacriorem. non minus posse te quam uelle exploratum mihi est.  fac ualeas meque mutuo diligas.