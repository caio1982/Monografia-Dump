iii kal .  mart .   49 cicero attico sal. quod me magno animi motu perturbatum putas, sum equidem, sed non tam magno quam tibi fortasse uideor; leuatur enim omnis cura cum aut constitit consilium aut cogitando nihil explicatur. lamentari autem licet illud quidem totos dies; sed uereor ne, nihil cum proficiam, etiam dedecori sim studiis ac litteris nostris. consumo igitur omne tempus considerans quanta uis sit illius uiri quem nostris <libris> satis diligenter, ut tibi quidem uidemur, expressimus. tenesne igitur moderatorem illum rei publicae quo referre uelimus omnia? nam sic quinto, ut opinor, in libro loquitur scipio: 'ut enim gubernatori cursus secundus, medico salus, imperatori uictoria, sic huic moderatori rei publicae beata ciuium uita proposita est, ut opibus firma, copiis locuples, gloria ampla, uirtute honesta sit; huius enim operis maximi inter homines  atque optimi illum esse perfectorem uolo'. hoc gnaeus noster cum antea numquam tum in hac causa minime cogitauit. dominatio quaesita ab utroque est, non id actum, beata et honesta ciuitas ut esset. nec uero ille urbem reliquit quod eam tueri non posset nec italiam quod ea pelleretur, sed hoc a primo cogitauit, omnis terras, omnia maria mouere, reges barbaros incitare, gentis feras in italiam armatas adducere, exercitus conficere maximos. genus illud sullani regni iam pridem appetitur, multis qui una sunt cupientibus. an censes nihil inter eos conuenire, nullam pactionem fieri potuisse? hodie potest. sed neutri σκοπὸς est ille, ut nos beati simus; uterque regnare uult.  haec a te inuitatus breuiter exposui; uoluisti enim me quid de his malis sentirem ostendere. προθεσπίζω igitur, noster attice, non hariolans, ut illa cui nemo credidit, sed coniectura prospiciens: 'iamque mari magno . . . '; non multo, inquam, secus possum uaticinari; tanta malorum impendet Ἰλιάς. atque hoc nostra grauior est causa qui domi sumus quam illorum qui una transierunt, quod illi [qui] alterum metuunt, nos utrumque. cur igitur, inquis, remansimus? uel tibi paruimus uel non occurrimus uel hoc fuit rectius. conculcari, inquam, miseram italiam uidebis proxima aestate <aut alterius> aut utriusque [in] mancipiis ex omni genere collectis, nec tam <singulorum proscr>iptio pertimescenda, quae luceriae multis sermonibus denuntiata esse dicitur, quam uniuersae interitus; tantas in confligendo  utriusque uiris uideo futuras. habes coniecturam meam. tu autem consolationis fortasse aliquid exspectasti. nihil inuenio; nihil fieri potest miserius, nihil perditius, nihil foedius.  quod quaeris quid caesar ad me scrips<er>it, quod saepe, gratissimum sibi esse quod quierim, oratque in eo ut perseuerem. balbus minor haec eadem mandata. iter autem erat eius ad lentulum consulem cum litteris caesaris praemiorumque promissis si romam reuertisset. uerum cum habeo rationem dierum, ante puto tramissurum quam potuerit conueniri.  epistularum pompei duarum quas ad me misit neglegentiam meamque in rescribendo diligentiam uolui tibi notam esse. earum exempla ad te misi.  caesaris hic per apuliam ad brundisium cursus quid efficiat exspecto. utinam aliquid simile parthicis rebus! simul aliquid audiero, scribam ad te. tu ad me uelim bonorum sermones; romae frequentes esse dicuntur. scio equidem te in publicum non prodire, sed tamen audire te multa necesse est.  memini librum tibi adferri a demetrio magnete ad te missum περὶ ὁμονοίας. eum mihi uelim mittas. uides quam causam mediter.