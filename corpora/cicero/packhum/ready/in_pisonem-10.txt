sed perge porro. nam si illud meum turbulentissimum tempus tuo tranquillissimo praestat, quid conferam reliqua quae in te dedecoris plena fuerunt, in me dignitatis? me kalendis ianuariis, qui dies post obitum occasumque nostrum rei publicae primus inluxit, frequentissimus senatus, concursu italiae, referente clarissimo ac fortissimo uiro, p. lentulo, consentiente atque una uoce reuocauit. me idem senatus exteris nationibus, me legatis magistratibusque  nostris auctoritate sua consularibusque litteris non, ut tu insuber dicere ausus es, orbatum patria sed, ut senatus illo ipso tempore appellauit, ciuem seruatoremque rei publicae commendauit. ad meam unius hominis salutem senatus auxilium omnium ciuium cuncta ex italia qui rem publicam saluam esse uellent consulis uoce et litteris implorandum putauit. mei capitis conseruandi causa romam uno tempore quasi signo dato italia tota conuenit. de mea salute p. lentuli, praestantissimi uiri atque optimi consulis, cn. pompei, clarissimi atque inuictissimi ciuis, ceterorumque principum ciuitatis celeberrimae et gratissimae contiones fuerunt. de me senatus ita decreuit cn. pompeio auctore et eius sententiae principe ut, si quis impedisset reditum meum, in hostium numero putaretur, eisque uerbis ea de me senatus auctoritas declarata est ut nemini sit triumphus honorificentius quam mihi salus restitutioque perscripta. de me cum omnes magistratus promulgassent praeter unum praetorem, a quo non fuit postulandum, fratrem inimici mei, praeterque duos de lapide emptos tribunos, legem comitiis centuriatis tulit p. lentulus consul de conlegae q. metelli sententia, quem mecum eadem res publica quae in tribunatu eius diiunxerat in consulatu uirtute optimi ac iustissimi uiri sapientiaque coniunxit. quae lex quem ad modum accepta sit quid me attinet dicere? ex uobis audio nemini ciui ullam quo minus adesset satis iustam excusationem esse uisam; nullis comitiis umquam neque multitudinem hominum tantam  neque splendidiorem fuisse; hoc certe uideo, quod indicant tabulae publicae, uos rogatores, uos diribitores, uos custodes fuisse tabellarum, et, quod in honoribus uestrorum propinquorum non facitis uel aetatis excusatione uel honoris, id in salute mea nullo rogante uos uestra sponte fecistis. 