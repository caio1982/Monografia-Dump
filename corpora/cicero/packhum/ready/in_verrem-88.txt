liber tertius de frumento  omnes qui alterum, iudices, nullis impulsi inimicitiis, nulla priuatim laesi iniuria, nullo praemio adducti in iudicium rei publicae causa uocant prouidere debent non solum quid oneris in praesentia tollant, sed quantum in omnem uitam negoti suscipere conentur. legem enim sibi ipsi dicunt innocentiae continentiae uirtutumque omnium qui ab altero rationem uitae reposcunt, atque eo magis si id, ut ante dixi, faciunt nulla re commoti alia nisi utilitate communi. nam qui sibi hoc sumpsit, ut corrigat mores aliorum ac peccata reprehendat, quis huic ignoscat si qua in re ipse ab religione offici declinarit? quapropter hoc etiam magis ab omnibus eius modi ciuis laudandus ac diligendus est, quod non solum ab re publica ciuem improbum remouet, uerum etiam se ipsum eius modi fore profitetur ac praestat ut sibi non modo communi uoluntate uirtutis atque offici, sed etiam ui quadam magis necessaria recte sit honesteque uiuendum. itaque hoc, iudices, ex homine clarissimo atque eloquentissimo, l. crasso, saepe auditum est, cum se nullius  rei tam paenitere diceret quam quod c. carbonem umquam in iudicium uocauisset; minus enim liberas omnium rerum uoluntates habebat, et uitam suam pluribus quam uellet obseruari oculis arbitrabatur. atque ille his praesidiis ingeni fortunaeque munitus tamen hac cura continebatur, quam sibi nondum confirmato consilio sed ineunte aetate susceperat, <cum> minus etiam praecipitur eorum uirtus et integritas qui ad hanc rem adulescentuli, quam qui iam firmata aetate descendunt. illi enim, ante quam potuerunt existimare quanto liberior uita sit eorum qui neminem accusarint, gloriae causa atque ostentationis accusant: nos qui iam et quid facere et quantum iudicare possemus ostendimus, nisi facile cupiditates nostras teneremus, numquam ipsimet nobis praecideremus istam licentiam libertatemque uiuendi. 