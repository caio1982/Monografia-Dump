cum propter istius hanc auaritiam nomine classis esset in sicilia, re quidem uera naues inanes, quae praedam praetori non quae praedonibus metum adferrent, tamen, cum p. caesetius et p. tadius decem nauibus suis semiplenis nauigarent, nauem quandam piratarum praeda refertam non ceperunt, sed abduxerunt onere suo plane captam atque depressam. erat ea nauis plena iuuentutis formosissimae, plena argenti facti atque signati, multa cum stragula ueste. haec una nauis a classe nostra non capta est, sed inuenta ad megaridem, qui locus est non longe a syracusis. quod ubi isti nuntiatum est, tametsi in acta cum mulierculis iacebat ebrius, erexit se tamen et statim quaestori legatoque suo custodes misit compluris, ut omnia sibi integra quam primum exhiberentur. adpellitur nauis syracusas; exspectatur ab omnibus supplicium. iste quasi praeda sibi aduecta,  non praedonibus captis, si qui senes ac deformes erant, eos in hostium numero ducit; qui aliquid formae aetatis artificique habebant, abducit omnis, non nullos scribis filio cohortique distribuit, symphoniacos homines sex cuidam amico suo romam muneri misit. nox illa tota in exinaniunda naue consumitur. archipiratam ipsum uidet nemo, de quo supplicium sumi oportuit. hodie omnes sic habent —quid eius sit uos coniectura adsequi debetis—istum clam a piratis ob hunc archipiratam pecuniam accepisse.  'coniectura est.' iudex esse bonus nemo potest qui suspicione certa non mouetur. hominem nostis, consuetudinem omnium tenetis,—qui ducem praedonum aut hostium ceperit, quam libenter eum palam ante oculos omnium esse patiatur. hominem in tanto conuentu syracusis uidi neminem, iudices, qui archipiratam captum sese uidisse diceret, cum omnes, ut mos est, ut solet fieri, concurrerent, quaererent, uidere cuperent. quid accidit cur tanto opere iste homo occultaretur ut eum ne casu quidem quisquam aspicere posset? homines maritimi syracusis, qui saepe istius ducis nomen audissent, saepe timuissent, cum eius cruciatu atque supplicio pascere oculos animumque exsaturare uellent, potestas aspiciendi nemini facta est. unus pluris praedonum duces uiuos cepit p. seruilius quam omnes antea. ecquando igitur isto fructu quisquam caruit, ut uidere piratam captum non liceret? at contra, quacumque iter fecit, hoc iucundissimum spectaculum omnibus uinctorum captorumque hostium praebebat; itaque ei concursus fiebat undique ut non modo ex iis oppidis qua ducebantur sed etiam ex finitimis uisendi causa conuenirent. ipse autem triumphus quam ob rem omnium triumphorum  gratissimus populo romano fuit et iucundissimus? quia nihil est uictoria dulcius, nullum est autem testimonium uictoriae certius quam, quos saepe metueris, eos te uinctos ad supplicium duci uidere. hoc tu quam ob rem non fecisti? quam ob rem ita pirata iste occultatus est quasi eum aspici nefas esset? quam ob rem supplicium non sumpsisti? quam ob causam hominem reseruasti? ecquem scis in sicilia antea captum archipiratam qui non securi percussus sit? unum cedo auctorem tui facti, unius profer exemplum. uiuum tu archipiratam seruabas: quo? per triumphum, credo, quem ante currum tuum duceres; neque enim quicquam erat reliquum nisi uti classe populi romani pulcherrima amissa prouinciaque lacerata triumphus tibi naualis decerneretur. 