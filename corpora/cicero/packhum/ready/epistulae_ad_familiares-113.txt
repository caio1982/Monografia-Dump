dec .   54 m. cicero s. d. trebatio legi tuas litteras, ex quibus intellexi te caesari nostro ualde iure consultum uideri. est quod gaudeas te in ista loca uenisse,  ubi aliquid sapere uiderere. quod si in britanniam quoque profectus esses, profecto nemo in illa tanta insula peritior te fuisset. uerum tamen (rideamus licet; sum enim a te inuitatus) subinuideo tibi ultro etiam accersitum ab eo ad quem ceteri, non propter superbiam eius sed propter occupationem, adspirare non possunt.  sed tu in ista epistula nihil mihi scripsisti de tuis rebus, quae mehercule mihi non minori curae sunt quam meae. ualde metuo ne frigeas in hibernis. quam ob rem camino luculento utendum censeo (idem mucio et manilio placebat), praesertim qui sagis non abundares. quamquam uos nunc istic satis calere audio, quo quidem nuntio ualde mehercule de te timueram. sed tu in re militari multo es cautior quam in aduocationibus, qui neque in oceano natare uolueris studiosissimus homo natandi neque spectare essedarios, quem antea ne andabata quidem defraudare poteramus. sed iam satis iocati sumus.  ego de te ad caesarem quam diligenter scripserim, tute scis; quam saepe, ego. sed mehercule iam intermiseram, ne uiderer liberalissimi hominis meique amantissimi uoluntati erga me diffidere. sed tamen iis litteris quas proxime dedi putaui esse hominem commonendum. id feci. quid profecerim, facias me uelim certiorem et simul de toto statu tuo consiliisque omnibus. scire enim cupio quid agas, quid exspectes, quam longum istum tuum discessum a nobis futurum putes. sic enim tibi persuadeas uelim, unum mihi esse solacium qua re facilius possim pati te esse sine nobis si tibi esse id emolumento sciam. sin autem id non est, nihil duobus nobis est stultius, me qui te non romam attraham, te qui non huc aduoles. una mehercule nostra uel seuera uel iocosa congressio pluris erit quam non modo hostes sed etiam fratres nostri haedui. qua re omnibus de rebus fac ut quam primum sciam. 'aut consolando aut consilio aut re iuuero.' 