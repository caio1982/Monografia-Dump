contra dicuntur haec: quis tam demens, ut sua uoluntate maereat? natura adfert dolorem, cui quidem crantor, inquiunt, uester cedendum putat; premit enim atque instat, nec resisti potest. itaque oileus ille apud  sophoclem, qui telamonem antea de aiacis morte consolatus esset, is cum audiuisset de suo, fractus est. de cuius commutata mente sic dicitur: 'nec uéro tanta praéditus sapiéntia quisquám est, qui aliorum aerúmnam dictis ádleuans non ídem, cum fortúna mutata ímpetum conuértat, clade súbita frangatúr sua, ut ílla ad alios dícta et praecepta éxcidant.' haec cum disputant, hoc student efficere, naturae obsisti nullo modo posse; idem tamen fatentur grauiores aegritudines suscipi, quam natura cogat. quae est igitur amentia—? ut nos quoque idem ab illis requiramus. sed plures sunt causae suscipiendi doloris: primum illa opinio mali, quo uiso atque persuaso aegritudo insequitur necessario. deinde etiam gratum mortuis se facere, si grauiter eos lugeant, arbitrantur. accedit superstitio muliebris quaedam; existumant enim diis inmortalibus se facilius satis facturos, si eorum plaga perculsi adflictos se et stratos esse fateantur. sed haec inter se quam repugnent, plerique non uident. laudant enim eos, qui aequo animo moriantur; qui alterius mortem aequo animo ferant, eos putant uituperandos. quasi fieri ullo modo possit, quod in amatorio sermone dici solet, ut quisquam plus alterum diligat quam se. praeclarum illud est et, si quaeris, rectum quoque et uerum, ut eos, qui nobis carissimi esse debeant, aeque ac nosmet ipsos amemus; ut uero plus, fieri nullo pacto potest. ne optandum quidem est in amicitia, ut me ille plus quam se, ego illum plus quam me; perturbatio uitae, si ita sit, atque officiorum om nium consequatur. sed de hoc alias; nunc illud satis est, non attribuere ad amissionem amicorum miseriam nostram, ne illos plus quam ipsi uelint, si sentiant, plus certe quam nosmet ipsos diligamus. nam quod aiunt plerosque consolationibus nihil leuari adiunguntque consolatores ipsos confiteri se miseros, cum ad eos impetum suum fortuna conuerterit, utrumque dissoluitur. sunt enim ista non naturae uitia, sed culpae. stultitiam autem accusare quamuis copiose licet. nam et qui non leuantur, ipsi <se> ad miseriam inuitant, et qui suos casus aliter ferunt atque ut auctores aliis ipsi fuerunt, non sunt uitiosiores quam fere plerique, qui auari auaros, gloriae cupidos gloriosi reprehendunt. est enim proprium stultitiae aliorum uitia cernere, obliuisci suorum. sed nimirum hoc maxume est exprimendum, cum constet aegritudinem uetustate tolli, hanc uim non esse in die positam, sed in cogitatione diuturna. nam si et eadem res est et idem est homo, qui potest quicquam de dolore mutari, si neque de eo, propter quod dolet, quicquam est mutatum neque de eo, qui dolet? cogitatio igitur diuturna nihil esse in re mali dolori medetur, non ipsa diuturnitas. 