iii non .  ian .   47   ( § 3) cicero attico sal. ego uero et incaute, ut scribis, et celerius quam oportuit feci nec in ulla sum spe, quippe qui exceptionibus edictorum retinear. quae si non essent sedulitate effectae et †beniuolentia tua†, liceret mihi abire in solitudines aliquas. nunc ne id quidem licet. quid autem me iuuat quod ante initum tribunatum ueni, si ipsum quod ueni nil iuuat? iam quid sperem ab eo qui mihi amicus numquam fuit, cum iam lege etiam sim confectus et oppressus? cottidie iam balbi ad me litterae languidiores multaeque multorum ad illum fortasse contra me. meo uitio pereo; nihil mihi mali casus attulit, omnia culpa contracta sunt. ego enim cum genus belli uiderem, imparata et infirma omnia contra paratissimos, statueram quid facerem ceperamque consilium non tam forte quam mihi praeter ceteros concedendum. cessi meis uel potius parui; ex quibus unus qua mente fuerit, is quem tu mihi commendas, cognosces ex ipsius litteris quas ad te et ad alios misit. quas ego numquam aperuissem nisi res acta sic esset. delatus est ad me fasciculus. solui, si  quid ad me esset litterarum. nihil erat; epistula uatinio et ligurio altera. iussi ad eos deferri. illi ad me statim ardentes dolore uenerunt scelus hominis clamantes; epistulas mihi legerunt plenas omnium in me probrorum. hic ligurius furere: se enim scire summo illum in odio fuisse caesari; illum tamen non modo fauisse sed etiam tantam illi pecuniam dedisse honoris mei causa. hoc ego dolore accepto uolui scire quid scripsisset ad ceteros; ipsi enim illi putaui perniciosum fore si eius hoc tantum scelus percrebruisset. cognoui eiusdem generis. ad te misi: quas si putabis illi ipsi utile esse reddi, reddes. nil me laedet. nam quod resignatae sunt, habet, opinor, eius signum pomponia. hac ille acerbitate initio nauigationis cum usus esset, tanto me dolore adfecit ut postea iacuerim; neque nunc tam pro se quam contra me laborare dicitur.  ita omnibus rebus urgeor; quas sustinere uix possum uel plane nullo modo possum. quibus in miseriis una est pro omnibus quod istam miseram patre, patrimonio, fortuna omni spoliatam relinquam. qua re te, ut polliceris, uidere plane uelim. alium enim cui illam commendem habeo neminem, quoniam matri quoque eadem intellexi esse parata quae mihi. sed si me non offendes, satis tamen habeto commendatam patruumque in eam quantum poteris mitigato.  haec ad te die natali meo scripsi; quo utinam susceptus non essem, aut ne quid ex eadem matre postea natum esset! plura scribere fletu prohibeor. 