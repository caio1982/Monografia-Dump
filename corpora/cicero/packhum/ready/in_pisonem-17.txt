qui modo cum res gestas consulatus mei conlaudasset, quae quidem conlaudatio hominis turpissimi mihi ipsi erat paene turpis, 'non illa tibi,' inquit, 'inuidia nocuit sed uersus tui.' nimis magna poena te consule constituta est siue malo poetae siue libero. 'scripsisti enim: "cedant arma togae."' quid tum? 'haec res tibi fluctus illos excitauit.' at hoc nusquam opinor scriptum fuisse in illo elogio quod te consule in sepulcro rei publicae incisum est: ' uelitis iubeatis ut, quod m. cicero uersum fecerit ,' sed ' quod uindicarit .' uerum tamen, quoniam te non aristarchum, sed phalarin grammaticum habemus, qui non notam apponas ad malum uersum, sed poetam armis persequare, scire cupio quid tandem in isto uersu reprehendas:  'cedant arma togae.' 'tuae dicis,' inquit, 'togae summum imperatorem esse cessurum.' quid nunc te, asine, litteras doceam? non opus est uerbis sed fustibus. non dixi hanc togam qua sum amictus, nec arma scutum aut gladium unius imperatoris, sed, quia pacis est insigne et oti toga, contra autem arma tumultus atque belli, poetarum more tum locutus hoc intellegi uolui, bellum ac tumultum paci atque otio concessurum. quaere ex familiari tuo graeco illo poeta; probabit genus ipsum et agnoscet neque te nihil sapere mirabitur. 'at in altero illo,' inquit, 'haeres: "concedat laurea laudi."' immo me hercule habeo tibi gratiam; haererem enim nisi tu me expedisses. nam, cum tu timidus ac tremens tuis ipse furacissimis manibus detractam e cruentis fascibus lauream ad portam esquilinam abiecisti, iudicasti non modo amplissimae sed etiam minimae laudi lauream concessisse. atque ista oratione hoc tamen intellegi, scelerate, uis, pompeium inimicum mihi isto uersu esse factum, ut, si uersus mihi nocuerit, ab eo quem is uersus offenderit uideatur mihi pernicies esse quaesita. omitto nihil istum uersum pertinuisse ad illum; non fuisse meum, quem quantum potuissem multis saepe orationibus scriptisque decorassem, hunc uno uiolare uersu. sed sit offensus primo; nonne compensauit cum uno uersiculo tot mea uolumina laudum suarum? quod si esset commotus, ad perniciemne non dicam amicissimi, non ita de sua laude meriti, non ita de re publica, non consularis, non senatoris, non ciuis, non liberi, in hominis caput ille tam crudelis propter uersum  fuisset? tu quid, tu apud quos, tu de quo dicas, intellegis? complecti uis amplissimos uiros ad tuum et gabini scelus, neque id occulte; nam paulo ante dixisti me cum eis confligere quos despicerem, non attingere eos qui plus possent, quibus iratus esse deberem. quorum quidem— quis enim non intellegit quos dicas?—quamquam non est causa una omnium, tamen est omnium mihi probata. me cn. pompeius multis obsistentibus eius erga me studio atque amori semper dilexit, semper sua coniunctione dignissimum iudicauit, semper non modo incolumem sed etiam amplissimum atque ornatissimum uoluit esse. uestrae fraudes, uestrum scelus, uestrae criminationes insidiarum mearum, illius periculorum nefarie fictae, simul eorum qui familiaritatis licentia suorum improbissimorum sermonum domicilium in auribus eius impulsu uestro conlocarant, uestrae cupiditates prouinciarum effecerunt ut ego excluderer omnesque qui me, qui illius gloriam, qui rem publicam saluam esse cupiebant, sermone atque aditu prohiberentur; quibus rebus est perfectum ut illi plane suo stare iudicio non liceret, cum certi homines non studium eius a me alienassent, sed auxilium retardassent. nonne ad te l. lentulus, qui tum erat praetor, non q. sanga, non l. torquatus pater, non m. lucullus uenit? qui omnes ad eum multique mortales oratum in albanum obsecratumque uenerant ut ne meas fortunas desereret cum rei publicae salute coniunctas. quos ille ad te et ad tuum conlegam remisit, ut causam publicam susciperetis, ut ad senatum referretis; se contra armatum tribunum pl.  sine publico consilio decertare nolle; consulibus ex senatus consulto rem publicam defendentibus se arma sumpturum. ecquid, infelix, recordaris quid responderis? in quo illi omnes quidem, sed torquatus praeter ceteros furebat contumacia responsi tui: te non esse tam fortem quam ipse torquatus in consulatu fuisset aut ego; nihil opus esse armis, nihil contentione; me posse rem publicam iterum seruare, si cessissem; infinitam caedem fore, si restitissem. deinde ad extremum neque se neque generum neque conlegam suum tribuno pl. defuturum. hic tu hostis ac proditor aliis me inimiciorem quam tibi debere esse dicis? ego c. caesarem non eadem de re publica sensisse quae me scio; sed tamen, quod iam de eo his audientibus saepe dixi, me ille sui totius consulatus eorumque honorum quos cum proximis communicauit socium esse uoluit, detulit, inuitauit, rogauit. non sum propter nimiam fortasse constantiae cupiditatem adductus ad causam; non postulabam ut ei carissimus essem cuius ego ne beneficiis quidem sententiam meam tradidissem. adducta res in certamen te consule putabatur, utrum quae superiore anno ille gessisset manerent, an rescinderentur. quid loquar plura? si tantum ille in me esse uno roboris et uirtutis putauit ut quae ipse gesserat conciderent, si ego restitissem, cur ego non ignoscam, si anteposuit suam salutem meae? sed praeterita mitto. me ut cn. pompeius omnibus studiis suis, laboribus, uitae periculis complexus est, cum municipia pro me adiret, italiae fidem imploraret, p. lentulo  consuli, auctori salutis meae, frequens adsideret, senatus sententiam praestaret, in contionibus non modo se defensorem salutis meae sed etiam supplicem pro me profiteretur, huius uoluntatis eum quem multum posse intellegebat, mihi non inimicum esse cognorat, socium sibi et adiutorem, c. caesarem, adiunxit. iam uides me tibi non inimicum sed hostem, illis quos describis non modo non iratum sed etiam amicum esse debere; quorum alter, id quod meminero, semper aeque mihi amicus fuit ac sibi, alter, id quod obliuiscar, sibi aliquando amicior quam mihi. deinde hoc ita fit ut uiri fortes, etiam si ferro inter se comminus decertarint, tamen illud contentionis odium simul cum ipsa pugna armisque deponant. neque me ille odisse potuit umquam, ne tum quidem cum dissidebamus. habet hoc uirtus, quam tu ne de facie quidem nosti, ut uiros fortis species eius et pulchritudo etiam in hoste posita delectet. 