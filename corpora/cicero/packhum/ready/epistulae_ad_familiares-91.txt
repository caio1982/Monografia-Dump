sext .   46(?) <m. cicero trebiano s.> antea misissem ad te litteras si genus scribendi inuenirem. tali enim tempore aut consolari amicorum est aut polliceri. consolatione non utebar quod ex multis audiebam quam fortiter sapienterque ferres iniuriam temporum quamque te uehementer consolaretur conscientia factorum et consiliorum tuorum. quod quidem si facis, magnum fructum studiorum optimorum capis, in quibus te semper scio esse uersatum, idque ut facias etiam atque etiam te hortor.  simul et illud tibi, homini peritissimo rerum et exemplorum et omnis uetustatis, ne ipse quidem rudis sed et in studio minus fortasse quam uellem et in rebus atque usu plus etiam quam uellem uersatus spondeo, tibi istam acerbitatem et iniuriam non diuturnam fore. nam et ipse qui plurimum potest cottidie magis mihi delabi ad aequitatem et ad †rerum† naturam uidetur et ipsa causa ea est ut iam simul cum re publica, quae in perpetuum iacere non potest, necessario reuiuiscat atque recreetur; cottidieque aliquid fit lenius et  liberalius quam timebamus. quae quoniam in temporum inclinationibus saepe paruis posita sunt, omnia momenta obseruabimus neque ullum praetermittemus tui iuuandi et leuandi locum.  itaque illud alterum quod dixi litterarum genus cottidie mihi, ut spero, fiet procliuius, ut etiam polliceri possim. id re quam uerbis faciam libentius. tu uelim existimes et pluris te amicos habere quam <plerosque> qui in isto casu sint ac fuerint, quantum quidem ego intellegere potuerim, et me concedere eorum nemini. fortem fac animum habeas et magnum, quod est in uno te; quae sunt in fortuna temporibus regentur et consiliis nostris prouidebuntur.