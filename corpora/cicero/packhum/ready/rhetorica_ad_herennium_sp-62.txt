nam si erit sermo cum dignitate, stantis in uestigio leui dexterae motu loqui oportebit, hilaritate, tristitia, mediocritate uultus ad sermonis sententias adcommodata.  sin erit in demonstratione sermo, paulolum corpus a ceruicibus demittemus: nam est hoc datum, ut quam proxime tum uultum admoueamus ad auditores, si quam rem docere eos et uehementer instigare uelimus.  sin erit in narratione sermo, idem motus poterit idoneus esse, qui paulo ante demonstrabatur in dignitate.  sin in iocatione, uultu quandam debebimus hilaritatem significare sine commutatione gestus.  sin contendemus per continuationem, brachio celeri, mobili uultu, acri aspectu utemur.   sin contentio fiet per distributionem, porrectione p<er>celeri brachii, inambulatione, pedis dexteri rara subplusione, acri et defixo aspectu uti oportet.  sin utemur amplificatione per cohortationem, paulo tardiore et consideratiore gestu conueniet uti, simili<b>us ceteris rebus atque in contentione per continuationem.  sin utemur amplificatione per conquestionem, feminis plangore et capitis ictu, nonnumquam sedato et constanti gestu, maesto et conturbato uultu uti oportebit.  non sum nescius, quantum susceperim negotii, qui motus corporis exprimere uerbis et imitari scriptura conatus sim uoces. uerum nec hoc confisus sum posse fieri, ut de his rebus satis commode scribi posset, nec, si id fieri non posset, hoc, quod feci, fore inutile putabam, propterea quod hic admonere uoluimus, quid oporteret: reliqua trademus exercitationi. hoc tamen scire oportet, pronuntiationem bonam id perficere, ut res ex animo agi uideatur. nunc ad thesaurum inuentorum atque ad omnium partium rhetoricae custodem, memoriam, transeamus. 