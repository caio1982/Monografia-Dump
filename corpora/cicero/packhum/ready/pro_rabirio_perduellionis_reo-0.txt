pro c. rabirio perduellionis reo ad quirites oratio  etsi, quirites, non est meae consuetudinis initio dicendi rationem reddere qua de causa quemque defendam, propterea quod cum omnibus ciuibus in eorum periculis semper satis iustam mihi causam necessitudinis esse duxi, tamen in hac defensione capitis, famae fortunarumque omnium c. rabiri proponenda ratio uidetur esse offici mei, propterea quod, quae iustissima mihi causa ad hunc defendendum esse uisa est, eadem uobis ad absoluendum debet uideri. nam me cum amicitiae uetustas, cum dignitas hominis, cum ratio humanitatis, cum meae uitae perpetua consuetudo ad c. rabirium defendendum est adhortata, tum uero, ut id studiosissime facerem, salus rei publicae, consulare officium, consulatus denique ipse mihi una <a> uobis cum salute rei publicae commendatus coegit. non enim c. rabirium culpa delicti, non inuidia uitae, quirites, non denique ueteres iustae grauesque inimicitiae ciuium in discrimen capitis uocauerunt, sed ut illud summum auxilium maiestatis atque imperi quod nobis a maioribus est traditum de re publica tolleretur, ut nihil posthac auctoritas senatus, nihil consulare imperium, nihil consensio bonorum  contra pestem ac perniciem ciuitatis ualeret, idcirco in his rebus euertendis unius hominis senectus, infirmitas solitudoque temptata est. quam ob rem si est boni consulis, cum cuncta auxilia rei publicae labefactari conuellique uideat, ferre opem patriae, succurrere saluti fortunisque communibus, implorare ciuium fidem, suam salutem posteriorem salute communi ducere, est etiam bonorum et fortium ciuium, quales uos omnibus rei publicae temporibus exstitistis, intercludere omnis seditionum uias, munire praesidia rei publicae, summum in consulibus imperium, summum in senatu consilium putare; ea qui secutus sit, laude potius et honore quam poena et supplicio dignum iudicare. quam ob rem labor in hoc defendendo praecipue meus est, studium uero conseruandi hominis commune mihi uobiscum esse debebit. 