prid .  non .  quint .   51  athenis m. cicero pro cos. s. d. m. caelio quid? tu me hoc tibi mandasse existimas ut mihi gladiatorum compositiones, ut uadimonia dilata et chresti compilationem mitteres et ea quae nobis cum romae sumus narrare nemo audeat? uide quantum tibi meo iudicio tribuam (nec mehercule iniuria; πολιτικώτερον enim te adhuc neminem cognoui): ne illa quidem curo mihi scribas quae maximis in rebus rei publicae geruntur cottidie, nisi quid ad me ipsum pertinebit. scribent alii, multi nuntiabunt, perferet multa etiam ipse rumor. qua re ego nec praeterita nec praesentia abs te sed, ut ab homine longe in posterum prospiciente, futura exspecto, ut ex tuis litteris, cum formam rei publicae uiderim, quale aedificium futurum sit scire possim. neque tamen adhuc habeo quod te accusem; neque enim fuit quod tu plus prouidere posses quam quiuis nostrum in primisque ego, qui cum pompeio compluris dies nullis in aliis nisi de re publica sermonibus uersatus sum. quae nec possunt scribi nec scribenda sunt; tantum habeto, ciuem egregium esse pompeium et ad omnia quae prouidenda sunt in re publica et animo et consilio paratum. qua re da te homini; complectetur, mihi crede. iam idem illi et boni et mali ciues uidentur qui nobis uideri solent.  ego, cum athenis decem ipsos dies fuissem multumque mecum gallus noster caninius, proficiscebar inde prid. non.  quint., cum hoc ad te litterarum dedi. tibi cum omnia mea commendatissima esse cupio tum nihil magis quam ne tempus nobis prouinciae prorogetur. in eo mihi sunt omnia. quod quando et quo modo et per quos agendum sit, tu optime constitues.