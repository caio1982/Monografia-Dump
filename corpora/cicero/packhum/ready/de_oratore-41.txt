nunc exponamus genera ipsa summatim, quae risum maxime moueant. haec igitur sit prima partitio, quod facete dicatur, id alias in re habere, alias in uerbo facetias; maxime autem homines delectari, si quando risus coniuncte re uerboque moueatur. sed hoc mementote, quoscumque locos attingam, unde ridicula ducantur, ex eisdem locis fere etiam grauis sententias posse duci: tantum interest, quod grauitas honestis in rebus seuerisque, iocus in turpiculis et quasi deformibus ponitur, uelut eisdem uerbis et laudare frugi seruum possimus et, si est nequam, iocari. ridiculum est illud neronianum uetus in furaci seruo: solum esse, cui domi nihil sit nec obsignatum nec occlusum, quod idem in bono seruo dici solet. sed hoc eisdem uerbis; ex eisdem [autem] locis [nascuntur] omnia. nam quod sp. caruilio grauiter claudicanti ex uulnere ob rem publicam accepto et ob eam causam uerecundanti in publicum prodire mater dixit "quin prodis, mi spuri? quotienscumque gradum facies, totiens tibi tuarum uirtutum ueniat in mentem," praeclarum et graue est: quod caluino glaucia claudicanti "ubi est uetus illud: num claudicat? at hic clodicat"! hoc ridiculum est; et utrumque ex eo, quod in claudicatione animad uerti potuit, est ductum. "quid hoc nauio ignauius?" seuere scipio; at in male olentem "uideo me a te circumueniri" subridicule philippus; at utrumque genus continet uerbi ad litteram immutati similitudo. ex ambiguo dicta uel argutissima putantur, sed non semper in ioco, saepe etiam in grauitate uersantur. africano illi superiori coronam sibi in conuiuio ad caput accommodanti, cum ea saepius rumperetur, p. licinius uarus "noli mirari," inquit "si non conuenit, caput enim magnum est": et laudabile et honestum; at ex eodem genere est "caluo satis est, quod dicit parum." ne multa: nullum genus est ioci, quo non ex eodem seuera et grauia sumantur. atque hoc etiam animaduertendum est, non esse omnia ridicula faceta. quid enim potest esse tam ridiculum quam sannio est? sed ore, uultu, [imitandis moribus,] uoce, denique corpore ridetur ipso; salsum hunc possum dicere atque ita, non ut eius modi oratorem esse uelim, sed ut mimum. qua re primum genus hoc, quod risum uel maxime mouet, non est nostrum: morosum, superstitiosum, suspiciosum, gloriosum, stultum: naturae ridentur ipsae, quas personas agitare solemus, non sustinere. alterum genus est <in> imitatione admodum ridiculum, sed nobis furtim tantum <uti> licet, si quando, et cursim; aliter enim minime est liberale; tertium, oris deprauatio, non digna nobis; quartum, obscenitas, non solum non foro digna, sed uix conuiuio liberorum. detractis igitur tot rebus ex hoc oratorio loco facetiae reliquae sunt, quae aut in re, ut ante diuisi, positae uidentur esse aut in uerbo; nam quod, quibuscumque uerbis dixeris, facetum tamen est, re continetur; quod mutatis uerbis salem amittit, in uerbis habet omnem leporem.  