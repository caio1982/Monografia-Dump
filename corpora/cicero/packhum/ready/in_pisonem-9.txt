tune etiam, immanissimum ac foedissimum monstrum, ausus es meum discessum illum testem sceleris et crudelitatis tuae <in> maledicti et contumeliae loco ponere? quo quidem tempore cepi, patres conscripti, fructum immortalem uestri in me et amoris et iudici; qui non admurmuratione sed uoce et clamore abiecti hominis ac semiuiui furorem petulantiamque fregistis. tu luctum senatus, tu desiderium equestris ordinis, tu squalorem italiae, tu curiae taciturnitatem annuam, tu silentium perpetuum iudiciorum ac fori, tu cetera illa in maledicti loco pones quae meus discessus rei publicae uolnera inflixit? qui si calamitosissimus fuisset, tamen misericordia dignior  quam contumelia et cum gloria potius esse coniunctus quam cum probro putaretur, atque ille dolor meus dumtaxat, uestrum quidem scelus ac dedecus haberetur. cum uero—forsitan hoc quod dicturus sum mirabile auditu esse uideatur, sed certe id dicam quod sentio—cum tantis a uobis, patres conscripti, beneficiis adfectus sim tantisque honoribus, non modo illam calamitatem esse non duco sed, si quid mihi potest a re publica esse seiunctum, quod uix potest, priuatim ad meum nomen augendum, optandam duco mihi fuisse illam expetendamque fortunam. atque ut tuum laetissimum diem cum tristissimo meo conferam, utrum tandem bono uiro et sapienti optabilius putas sic exire e patria ut omnes sui ciues salutem, incolumitatem, reditum precentur, quod mihi accidit, an, quod tibi proficiscenti euenit, ut omnes exsecrarentur, male precarentur, unam tibi illam uiam et perpetuam esse uellent? mihi me dius fidius in tanto omnium mortalium odio, iusto praesertim et debito, quaeuis fuga quam ulla prouincia esset optatior. 