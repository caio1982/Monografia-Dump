kal .  sept .   47(?) cicero attico sal. diligenter mihi fasciculum reddidit balbi tabellarius. accepi enim a te litteras quibus uideris uereri ut epistulas illas acceperim. quas quidem uellem mihi numquam redditas; auxerunt enim mihi dolorem <nec>, si in aliquem incidissent, quicquam noui attulissent. quid enim tam peruulgatum quam illius in me odium et genus hoc litterarum? †quod† ne caesar quidem ad  istos uidetur misisse quasi quo illius improbitate offenderetur, sed, credo, uti notiora nostra mala essent. nam quod te uereri scribis ne illi obsint eique rei <me uis> mederi, ne <ro>gari quidem se passus est de illo. quod quidem mihi molestum non est; illud molestius, istas impetrationes nostras nihil ualere.  sulla, ut opinor, cras erit hic cum messalla. currunt ad illum pulsi a militibus, qui se negant usquam, nisi acceperint. ergo ille huc ueniet, quod non putabant, tarde quidem. itinera enim ita facit ut multos dies in oppidum ponat. pharnaces autem, quoquo modo aget, adferet moram. quid mihi igitur censes? iam enim corpore uix sustineo grauitatem huius caeli, quae mihi laborem adfert in dolore. an his illuc euntibus mandem ut me excusent, ipse accedam propius? quaeso, attende et me, quod adhuc saepe rogatus non fecisti, consilio iuua. scio rem difficilem esse, sed ut <in> malis etiam illud mea magni interest te ut uideam. profecto aliquid profecero, si id acciderit. de testamento, ut scribis, animaduertes.