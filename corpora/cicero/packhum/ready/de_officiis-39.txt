quinque igitur rationibus propositis officii persequendi, quarum duae ad decus honestatemque pertinerent, duae ad commoda uitae, copias, opes, facultates, quinta ad eligendi iudicium, si quando ea, quae dixi, pugnare inter se uiderentur, honestatis pars confecta est, quam quidem tibi cupio esse notissimam. hoc autem de quo nunc agimus, id ipsum est, quod utile appellatur. in quo uerbo lapsa consuetudo deflexit de uia sensimque eo deducta est, ut honestatem ab utilitate secernens constitueret esse honestum aliquid, quod utile non esset, et utile, quod non honestum, qua nulla pernicies maior hominum ui tae potuit afferri. summa quidem auctoritate philosophi seuere sane atque honeste haec tria genera confusa cogitatione distinguunt: quicquid enim iustum sit, id etiam utile esse censent, itemque quod honestum, idem iustum, ex quo efficitur, ut, quicquid honestum sit, idem sit utile. quod qui parum perspiciunt, ii saepe uersutos homines et callidos admirantes, malitiam sapientiam iudicant. quorum error eripiendus est opinioque omnis ad eam spem traducenda, ut honestis consiliis iustisque factis, non fraude et malitia se intellegant ea, quae uelint, consequi posse. quae ergo ad uitam hominum tuendam pertinent, partim sunt inanima, ut aurum, argentum, ut ea, quae gignuntur e terra, ut alia generis eiusdem, partim animalia, quae habent suos impetus et rerum appetitus. eorum autem rationis expertia sunt, alia ratione utentia. expertes rationis equi, boues, reliquae pecudes, apes, quarum opere efficitur aliquid ad usum hominum atque uitam. ratione autem utentium duo genera ponunt, deorum unum, alterum hominum. deos placatos pietas efficiet et sanctitas; proxime autem et secundum deos homines hominibus maxime utiles esse possunt. earumque item rerum, quae noceant et obsint, eadem diuisio est. sed quia deos nocere non putant, iis exceptis homines hominibus obesse plurimum arbitrantur. ea enim ipsa, quae inanima  diximus, pleraque sunt hominum operis effecta, quae nec haberemus, nisi manus et ars accessisset, nec iis sine hominum administratione uteremur. neque enim ualitudinis curatio neque nauigatio, neque agricultura neque frugum fructuumque reliquorum perceptio et conseruatio sine hominum opera ulla esse potuisset. iam uero et earum rerum quibus abundaremus, exportatio, et earum quibus egeremus inuectio certe nulla esset, nisi iis muneribus homines fungerentur. eademque ratione nec lapides ex terra exciderentur ad usum nostrum necessarii, nec ferrum, aes, aurum, argentum effoderetur penitus abditum sine hominum labore et manu. tecta uero, quibus et frigorum uis pelleretur et calorum molestiae sedarentur, unde aut initio generi humano dari potuissent aut postea subuenire, si aut ui tempestatis aut terrae motu aut uetustate cecidissent, nisi communis uita ab hominibus harum rerum auxilia petere didicisset? adde ductus aquarum, deriuationes fluminum, agrorum inrigationes, moles oppositas fluctibus, portus manu factos, quae unde sine hominum opere habere possemus? ex quibus multisque aliis perspicuum est, qui fructus quaeque utilitates ex rebus iis, quae sint inanima, percipiantur, eas nos nullo modo sine hominum manu atque opera capere potuisse. qui denique ex bestiis fructus aut quae commoditas, nisi homines adiuuarent, percipi posset? nam et qui principes inueniendi fuerunt, quem ex quaque belua usum habere possemus, homines certe fuerunt, nec hoc tempore sine ho minum opera aut pascere eas aut domare aut tueri aut tempestiuos fructus ex iis capere possemus; ab eisdemque et eae, quae nocent, interficiuntur et, quae usui possunt esse, capiuntur. quid enumerem artium multitudinem, sine quibus uita omnino nulla esse potuisset? qui enim aegris subueniret<ur>, quae esset oblectatio ualentium, qui uictus aut cultus, nisi tam multae nobis artes ministrarent quibus rebus exculta hominum uita tantum distat a uictu et cultu bestiarum. urbes uero sine hominum coetu non potuissent nec aedificari nec frequentari, ex quo leges moresque constituti, tum iuris aequa discriptio certaque uiuendi disciplina; quas res et mansuetudo animorum consecuta et uerecundia est effectumque, ut esset uita munitior atque ut dando et accipiendo mutandisque facultatibus et commodis nulla re egeremus. 