atqui alterum dici non potest, quin i, qui nihil metuant, nihil angantur, nihil concupiscant, nulla impotenti laetitia ecferantur, beati sint, itaque id tibi concedo; alterum autem iam integrum non est. superioribus enim disputationibus effectum est uacare omni animi perturbatione sapientem.  nimirum igitur confecta res est; uidetur enim ad exitum uenisse quaestio.  propemodum id quidem.  uerum tamen mathematicorum iste mos est, non est philosophorum. nam geometrae cum aliquid docere uolunt, si quid ad eam rem pertinet eorum quae ante docuerunt, id sumunt pro concesso et probato,  illud modo explicant, de quo ante nihil scriptum est; philosophi quamcumque rem habent in manibus, in eam quae conueniunt, congerunt omnia, etsi alio loco disputata sunt. quod ni ita esset, cur stoicus, si esset quaesitum, satisne ad beate uiuendum uirtus posset, multa diceret? cui satis esset respondere se ante docuisse nihil bonum esse nisi quod honestum esset, hoc probato consequens esse beatam uitam uirtute esse contentam, et quo modo hoc sit consequens illi, sic illud huic, ut, si beata uita uirtute contenta sit, nisi honestum quod sit, nihil aliud sit bonum. sed tamen non agunt sic; nam et de honesto et de summo bono separatim libri sunt, et cum ex eo efficiatur satis magnam in uirtute ad beate uiuendum esse uim, nihilo minus hoc agunt separatim. propriis enim et suis argumentis et admonitionibus tractanda quaeque res est, tanta praesertim. caue enim putes ullam in philosophia uocem emissam clariorem ullumue esse philosophiae promissum uberius aut maius. nam quid profitetur? o dii boni! perfecturam se, qui legibus suis paruisset, ut esset contra fortunam semper armatus, ut omnia praesidia haberet in se bene beateque uiuendi, ut esset semper denique beatus. sed uidero, quid efficiat; tantisper hoc ipsum magni aestumo, quod pollicetur. nam xerxes quidem refertus omnibus praemiis donisque fortunae, non equitatu, non pedestribus copiis, non nauium multitudine, non infinito pondere auri contentus praemium proposuit, qui inuenisset nouam uoluptatem—qua ipsa non fuit contentus; neque enim umquam finem inueniet libido—, nos uellem praemio  elicere possemus, qui nobis aliquid attulisset, quo hoc firmius crederemus. 