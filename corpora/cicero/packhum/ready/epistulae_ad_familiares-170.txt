ex .  sext .  uel in .  sept .(?)   46  romae cicero paeto non tu homo ridiculus es qui, cum balbus noster apud te fuerit, ex me quaeras quid de istis municipiis et agris futurum putem? quasi aut ego quicquam sciam quod iste nesciat aut, si quid aliquando scio, non ex isto soleam scire! immo uero, si me amas, tu fac ut sciam quid de nobis futurum sit. habuisti enim in tua potestate ex quo uel ex sobrio uel certe ex ebrio scire posses. sed ego ista, mi paete, non quaero; primum quia de lucro prope iam quadriennium uiuimus, si aut hoc lucrum est aut haec uita, superstitem rei publicae uiuere; deinde quod scire quoque mihi uideor quid futurum sit. fiet enim quodcumque uolent qui ualebunt; ualebunt autem semper arma. satis igitur nobis esse debet quicquid conceditur. hoc si qui pati non potuit, mori debuit.  ueientem quidem agrum et capenatem metiuntur. hoc non longe abest a tusculano; nihil tamen timeo. fruor dum licet, opto ut semper liceat; si id minus contigerit, tamen, quoniam ego uir fortis idemque philosophus uiuere pulcherrimum duxi, non possum eum non diligere cuius beneficio id consecutus sum. qui si cupiat esse rem publicam qualem fortasse et ille uult et omnes optare debemus, quid faciat tamen non habet; ita se cum multis colligauit.  sed longius progredior; scribo enim ad te. hoc tamen scito, non modo me, qui consiliis non intersum, sed ne ipsum quidem principem scire quid futurum sit; nos enim illi seruimus, ipse temporibus. ita nec ille quid tempora postulatura sint nec nos quid ille cogitet scire possumus.  haec tibi antea non rescripsi, non quo cessator esse  solerem, praesertim in litteris, sed, cum explorati nihil haberem, nec tibi sollicitudinem ex dubitatione mea nec spem ex adfirmatione adferre uolui. illud tamen adscribam, quod est uerissimum, me his temporibus adhuc de isto periculo nihil audisse. tu tamen pro tua sapientia debebis optare optima, cogitare difficillima, ferre quaecumque erunt.