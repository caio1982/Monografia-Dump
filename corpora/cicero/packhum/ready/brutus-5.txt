ego uero, inquam, si potuero, faciam uobis satis.  poteris, inquit: relaxa modo paulum animum aut sane, si potes, libera.  nempe igitur hinc tum, pomponi, ductus est sermo, quod erat a me mentio facta causam deiotari fidelissimi atque optumi regis ornatissume et copiosissume a bruto me audisse defensam.  scio, inquit, ab isto initio tractum esse sermonem teque bruti dolentem uicem quasi defleuisse iudiciorum uastitatem et fori.  feci, inquam, istuc quidem et saepe facio. nam mihi, brute, in te intuenti crebro in mentem uenit uereri,  ecquodnam curriculum aliquando sit habitura tua et natura admirabilis et exquisita doctrina et singularis industria. cum enim in maxumis causis uersatus esses et cum tibi aetas nostra iam cederet fascisque submitteret, subito in ciuitate cum alia ceciderunt tum etiam ea ipsa, de qua disputare ordimur, eloquentia obmutuit.  tum ille: ceterarum rerum causa, inquit, istuc et doleo et dolendum puto; dicendi autem me non tam fructus et gloria quam studium ipsum exercitatioque delectat: quod mihi nulla res eripiet te praesertim tam studiosum et * * * . dicere enim bene nemo potest nisi qui prudenter intellegit; quare qui eloquentiae uerae dat operam, dat prudentiae, qua ne maxumis quidem in bellis aequo animo carere quisquam potest.  praeclare, inquam, brute, dicis eoque magis ista dicendi laude delector, quod cetera, quae sunt quondam habita in ciuitate pulcherrima, nemo est tam humilis qui se non aut posse adipisci aut adeptum putet; eloquentem neminem uideo factum esse uictoria. sed quo facilius sermo explicetur, sedentes, si uidetur, agamus. 