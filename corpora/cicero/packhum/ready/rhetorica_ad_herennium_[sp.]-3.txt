honestum causae genus putatur, cum aut id defendimus, quod ab omnibus defendendum uidetur, aut obpugnabimus, quod ab omnibus uidetur obpugnari debere ut pro uiro forti contra parricidam.  turpe genus intell<e>gitur, cum aut honesta res obpugnatur aut defenditur turpis.  dubium genus est, cum habet in se causa et honestatis et turpitudinis partem.  humile genus est, cum contempta res a<d>fertur.  cum haec ita sint, conueniet exordiorum rationem ad causae genus a<d>commodari. exordiorum duo sunt genera: principium, quod graece prohemium appellatur, et insinuatio, quae epodos nominatur.  principium est, cum statim auditoris animum nobis idoneum reddimus ad audiendum. id ita sumitur, ut attentos, ut dociles, ut beniuolos auditores habere possimus.  si genus causae dubium habebimus, a beniuolentia principium constituemus, ne quid illa turpitudinis pars nobis obesse possit.  sin humile genus erit causae, faciemus attentos.  sin turpe causae genus erit, insinuatione utendum  est, de qua posterius dicemus, nisi quid nacti erimus, qua re aduersarios criminando beniuolentiam captare possimus.  sin honestum genus causae erit, licebit recte uel uti uel non uti principio. si uti uolemus, aut id oportebit ostendere, qua re causa sit honesta, aut breuiter, quibus de rebus simus dicturi, exponere. sin principio uti nolemus, ab lege, ab scriptura, aut ab aliquo nostrae causae adiumento principium capere oportebit. quoniam igitur docilem, beniuolum, attentum auditorem habere uolumus, quo modo quidque effici possit, aperiemus. 