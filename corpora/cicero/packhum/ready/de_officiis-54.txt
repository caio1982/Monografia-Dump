in his autem utilitatum praeceptis antipater tyrius, stoicus, qui athenis nuper est mortuus, duo praeterita censet esse a panaetio, ualitudinis curationem et pe cuniae; quas res a summo philosopho praeteritas arbitror, quod essent faciles; sunt certe utiles. sed ualetudo sustentatur notitia sui corporis et obseruatione, quae res aut prodesse soleant aut obesse, et continentia in uictu omni atque cultu corporis tuendi causa praetermittendis uoluptatibus, postremo arte eorum quorum ad scientiam haec pertinent. res autem familiaris quaeri debet iis rebus, a quibus abest turpitudo, conseruari autem diligentia et parsimonia, eisdem etiam rebus augeri. has res commodissime xenophon socraticus persecutus est in eo libro, qui oeconomicus inscribitur, quem nos, ista fere aetate cum essemus, qua es tu nunc, e graeco in latinum conuertimus. [¹⁷sed toto hoc de genere, de quaerenda, de collocanda pecunia, etiam [de utenda] commodius a quibusdam optimis uiris ad ianum medium sedentibus quam ab ullis philosophis ulla in schola disputatur. sunt tamen ea cognoscenda, pertinent enim ad utilitatem, de qua hoc libro disputatum est.]¹⁷ sed utilitatum comparatio, quoniam hic locus erat quartus, a panaetio praetermissus, saepe est necessaria. nam et corporis commoda cum externis et externa cum corporis et ipsa inter se corporis et externa cum externis comparari solent. cum externis corporis hoc modo comparantur, ualere ut malis quam diues esse, cum corporis externa  hoc modo, diues esse potius quam maximis corporis uiribus; ipsa inter se corporis sic, ut bona ualitudo uoluptati anteponatur, uires celeritati, externorum autem, ut gloria diuitiis, uectigalia urbana rusticis. ex quo genere comparationis illud est catonis senis: a quo cum quaereretur, quid maxime in re familiari expediret, respondit "bene pascere"; quid secundum: "satis bene pascere"; quid tertium: "male pascere"; quid quartum "arare". et cum ille, qui quaesierat, dixisset, quid faenerari, tum cato "quid hominem, inquit, occidere?" ex quo et multis aliis intellegi debet utilitatum comparationes fieri solere recteque hoc adiunctum esse exquirendorum officiorum genus. reliqua deinceps persequemur.