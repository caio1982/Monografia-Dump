optime autem societas hominum coniunctioque seruabitur, si, ut quisque erit coniunctissimus, ita in eum benignitatis plurimum conferetur. sed quae naturae principia sint communitatis et societatis humanae, repetendum uidetur altius. est enim primum quod cernitur in uniuersi generis humani societate. eius autem uinculum est ratio et oratio, quae docendo, discendo, communicando, disceptando, iudicando conciliat inter se homines coniungitque naturali quadam societate, neque ulla re longius absumus a natura ferarum, in quibus inesse fortitudinem saepe dicimus, ut in equis, in leonibus, iustitiam, aequitatem, bonitatem non dicimus; sunt enim rationis et orationis expertes. ac latissime quidem patens hominibus inter ipsos, omnibus inter omnes societas haec est. in qua omnium rerum, quas ad communem hominum usum natura genuit, est seruanda communitas, [¹⁷ut quae descripta sunt legibus et iure ciuili, haec ita teneantur, †ut sit constitutum e quibus ipsis, cetera sic obseruentur,]¹⁷ ut in graecorum prouerbio est, amicorum esse communia omnia.  omnium autem communia hominum uidentur ea, quae sunt generis eius, quod ab ennio positum in una re transferri in permultas potest: "homo qui erranti comiter monstrat uiam, quasi lumen de suo lumine accendat facit. nihilo minus ipsi lucet, cum illi accenderit."  una ex re satis praecipit, ut quidquid sine detrimento commodari possit, id tribuatur uel ignoto. ex quo sunt illa communia: non prohibere aqua profluente, pati ab igne ignem capere, si qui uelit, consilium fidele deliberanti dare, quae sunt iis utilia, qui accipiunt, danti non molesta. quare et his utendum est et semper aliquid ad communem utilitatem afferendum. sed quoniam copiae paruae singulorum sunt, eorum autem, qui his egeant, infinita est multitudo, uulgaris liberalitas referenda est ad illum ennii finem 'nihilominus ipsi lucet', ut facultas sit, qua in nostros simus liberales. 