xiu kal .  apr .   45 <cicero attico sal.> putaram te aliquid noui, quod eius modi fuerat initium litterarum, quamuis non curarem quid in hispania fieret, tamen te scripturum; sed uidelicet meis litteris respondisti, ut de foro et de curia. sed domus est, ut ais, forum. quid ipsa domo mihi opus est carenti foro? occidimus, occidimus, attice, iam pridem nos quidem, sed nunc fatemur, postea quam unum quo tenebamur amisimus. itaque solitudines sequor, et tamen, si qua me res isto adduxerit, enitar, si quo modo potero (potero autem), ut praeter te nemo dolorem meum sentiat, si ullo modo poterit, ne tu quidem. atque etiam illa causa est non ueniendi: meministi quid ex te aledius quaesierit. qui etiam nunc molesti sunt, quid existimas, si uenero?   de terentia ita cura ut scribis, meque hac ad maximas aegritudines accessione non minima libera. et ut scias me ita dolere ut non iaceam: quibus consulibus carneades et ea legatio romam uenerit scriptum est in tuo annali. haec nunc quaero, quae causa fuerit—de oropo, opinor, sed certum nescio; et, si ita est, quae controuersiae. praeterea, qui eo tempore nobilis epicureus fuerit athenisque praefuerit hortis, qui etiam athenis πολιτικοὶ fuerint illustres. quae te etiam ex apollodori puto posse inuenire.  de attica molestum, sed quoniam leuiter, recte esse confido. de gamala dubium non mihi erat. unde enim tam felix ligus pater? * * * nam quid de me dicam, cui ut omnia contingant quae uolo, leuari non possum?  de drusi hortis, quanti licuisse tu scribis, id ego quoque audieram et, ut opinor, heri ad te scripseram; sed quanti quanti bene emitur quod necesse est. mihi, quoquo modo tu existimas (scio enim ego ipse quid de me existimem), leuatio quaedam est, si minus doloris at offici debiti. ad siccam scripsi, quod utitur l. cotta. si nihil conficietur de transtiberinis, habet in ostiensi cotta celeberrimo loco sed pusillum loci, ad hanc rem tamen plus etiam quam satis. id uelim cogites. nec tamen ista pretia hortorum pertimueris. nec mihi argento iam nec ueste opus est nec quibus <quon>dam amoenis locis; hoc opus est. uideo etiam a quibus adiuuari possim. sed loquere cum silio; nihil enim est melius. mandaui etiam siccae. rescripsit constitutum se cum eo habere. scribet igitur ad me quid egerit, et tu uidebis. 