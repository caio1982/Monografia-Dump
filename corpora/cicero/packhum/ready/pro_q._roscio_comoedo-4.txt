fraudauit roscius! est hoc quidem auribus animisque omnium absurdum. quid si tandem aliquem timidum, dementem, diuitem, inertem nactus esset qui experiri non posset? tamen incredibile esset. uerum tamen quem fraudarit uideamus. c. fannium chaeream roscius fraudauit! oro atque obsecro uos qui nostis, uitam inter se utriusque conferte, qui non nostis, faciem utriusque considerate. nonne ipsum caput et supercilia illa penitus abrasa olere malitiam et clamitare calliditatem uidentur? non ab imis unguibus usque ad uerticem summum, si quam  coniecturam adfert hominibus tacita corporis figura, ex fraude, fallaciis, mendaciis constare totus uidetur? qui idcirco capite et superciliis semper est rasis ne ullum pilum uiri boni habere dicatur; cuius personam praeclare roscius in scaena tractare consueuit, neque tamen pro beneficio ei par gratia refertur. nam ballionem illum improbissimum et periurissimum lenonem cum agit, agit chaeream; persona illa lutulenta, impura, inuisa in huius moribus, natura uitaque est expressa. qui quam ob rem roscium similem sui in fraude et malitia existimarit, mihi <uix> uidetur, nisi forte quod praeclare hunc imitari se in persona lenonis animaduertit. quam ob rem etiam atque etiam considera, c. piso, quis quem fraudasse dicatur. roscius fannium! quid est hoc? probus improbum, pudens impudentem, periurum castus, callidum imperitus, liberalis auidum? incredibile est. quem ad modum, si fannius roscium fraudasse diceretur, utrumque ex utriusque persona ueri simile uideretur, et fannium per malitiam fecisse et roscium per imprudentiam deceptum esse, sic, cum roscius fannium fraudasse arguatur, utrumque incredibile est, et roscium quicquam per auaritiam appetisse et fannium quicquam per bonitatem amisisse. 