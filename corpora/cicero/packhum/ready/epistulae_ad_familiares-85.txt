ian .   45(?) m. cicero s. d. a. caecinae quotienscumque filium tuum uidi (uideo autem fere cottidie) polliceor ei studium quidem meum et operam sine ulla exceptione aut laboris aut occupationis aut temporis, gratiam autem atque auctoritatem cum hac exceptione, quantum ualeam quantumque possim.  liber tuus et lectus est et legitur a me diligenter et custoditur diligentissime. res et fortunae tuae mihi maximae curae sunt. quae quidem cottidie faciliores mihi et meliores uidentur multisque uideo magnae esse curae; quorum de studio et de sua spe filium ad te perscripsisse certo scio.  iis autem de rebus quas coniectura consequi possumus non mihi sumo ut plus ipse prospiciam quam te uidere atque intellegere mihi persuaserim. sed tamen, quia fieri potest ut tu ea perturbatiore animo cogites, puto esse meum quid sentiam exponere. ea natura rerum est et is temporum cursus ut non possit ista aut tibi aut ceteris fortuna esse diuturna neque haerere in tam bona causa et in tam bonis ciuibus tam acerba iniuria. qua re ad eam spem quam <de omnibus accedit ea quam> extra ordinem de te ipso habemus, non solum propter dignitatem et fortunam tuam (haec enim ornamenta sunt tibi etiam cum aliis communia) <sed, quae> accedunt tua praecipua, propter eximium ingenium summamque uirtutem, cui mehercules hic cuius in potestate sumus multum tribuit. itaque ne punctum quidem temporis in ista fortuna fuisses nisi eo ipso bono tuo quo delectatur se uiolatum putasset:  quod ipsum lenitur cottidie, significaturque nobis ab iis qui simul cum eo uiuunt tibi hanc ipsam opinionem ingeni apud illum plurimum profuturam.  quapropter primum fac animo forti atque magno sisâ€” ita enim natus, ita educatus, ita doctus es, ita etiam cognitus ut tibi id faciendum sit; deinde spem quoque habeas firmissimam propter eas causas quas scripsi. a me uero tibi omnia liberisque tuis paratissima esse confidas uelim. id enim et uetustas nostri amoris et mea consuetudo in meos et tua multa erga me officia postulant.