haec ergo constitutio, quam generalem nominamus, partes uidetur nobis duas habere, iuridicialem et negotialem. iuridicialis est, in qua aequi et recti natura aut praemii aut poenae ratio quaeritur; negotialis, in qua, quid iuris ex ciuili more et aequitate sit, consideratur; cui diligentiae praeesse apud nos iure consulti existimantur. ac iuridicialis quidem ipsa [et] in duas tribuitur partes, absolutam et adsumptiuam. absoluta est, quae ipsa in se continet iuris et iniuriae quaestionem; adsumptiua, quae ipsa ex se nihil dat firmi ad recusationem, foris autem aliquid defensionis adsumit. eius partes sunt quattuor, concessio, remotio  criminis, relatio criminis, conparatio. concessio est, cum reus non id, quod factum est, defendit, sed ut ignoscatur, postulat. haec in duas partes diuiditur, purgationem et deprecationem. purgatio est, cum factum conceditur, culpa remouetur. haec partes habet tres, inprudentiam, casum, necessitatem. deprecatio est, cum et peccasse et consulto peccasse reus se confitetur et tamen, ut ignoscatur, postulat; quod genus perraro potest accidere. remotio criminis est, cum id crimen, quod infertur, ab se et ab sua culpa et potestate in alium reus remouere conatur. id dupliciter fieri poterit, si aut causa aut factum in alium transferetur. causa transferetur, cum aliena dicitur ui et potestate factum, factum autem, cum alius aut debuisse aut potuisse facere dicitur. relatio criminis est, cum ideo iure factum dicitur, quod aliquis ante iniuria lacessierit. conparatio est, cum aliud aliquid factum rectum aut utile contenditur, quod ut fieret, illud, quod arguitur, dicitur esse commissum. 