prid .  kal .  iun .(?)   45 <cicero attico sal.> de caelio uide, quaeso, <et> ne quae lacuna sit in auro. ego ista non noui, sed certe in collubo est detrimenti satis. huc aurum si accedit—sed quid loquor? tu uidebis. habes hegesiae genus, quod uarro laudat.  uenio ad tyrannionem. ain tu? uerum hoc fuit? sine me? at ego quotiens, cum essem otiosus, sine te tamen nolui? quo modo ergo hoc lues? uno scilicet, si mihi librum miseris; quod ut facias etiam atque etiam rogo. etsi me non magis ipse liber delectabit quam tua admiratio delectauit. amo enim πάντα φιλειδήμονα teque istam tam tenuem θεωρίαν tam ualde admiratum esse gaudeo. etsi tua quidem sunt eius modi omnia. scire enim uis; quo uno animus alitur. sed, quaeso, quid ex ista acuta et graui refertur ad τέλος?  sed longa oratio est, et tu occupatus es in meo quidem fortasse aliquo negotio. et pro isto asso sole quo tu abusus es in nostro pratulo a te nitidum solem unctumque repetemus. sed ad prima redeo. librum, si me amas, mitte. tuus est enim profecto, quoniam quidem est missus ad te.