ad easque uirtutes, de quibus disputatum est, dialecticam etiam adiungunt et physicam, easque ambas uirtutum nomine appellant, alteram, quod habeat rationem, ne cui falso adsentiamur neue umquam captiosa probabilitate fallamur, eaque, quae de bonis et malis didicerimus, ut tenere tuerique possimus. nam sine hac arte quemuis arbitrantur a uero abduci fallique posse. recte igitur, si omnibus in rebus temeritas ignoratioque uitiosa est, ars ea, quae tollit haec, uirtus nominata est. physicae quoque non sine causa tributus idem est honos, propterea quod, qui conuenienter naturae uicturus  sit, ei proficiscendum est ab omni mundo atque ab eius procuratione. nec uero potest quisquam de bonis et malis uere iudicare nisi omni cognita ratione naturae et uitae etiam deorum, et utrum conueniat necne natura hominis cum uniuersa. quaeque sunt uetera praecepta sapientium, qui iubent tempori parere et sequi deum et se noscere et nihil nimis, haec sine physicis quam uim habeant—et habent maximam— uidere nemo potest. atque etiam ad iustitiam colendam, ad tuendas amicitias et reliquas caritates quid natura ualeat haec una cognitio potest tradere. nec uero pietas aduersus deos nec quanta iis gratia debeatur sine explicatione naturae intellegi potest.  sed iam sentio me esse longius prouectum, quam proposita ratio postularet. uerum admirabilis compositio disciplinae incredibilisque rerum me traxit ordo; quem, per deos inmortales! nonne miraris? quid enim aut in natura, qua nihil est aptius, nihil descriptius, aut in operibus manu factis tam compositum tamque compactum et coagmentatum inueniri potest? quid posterius priori non conuenit? quid sequitur, quod non respondeat superiori? quid non sic aliud ex alio nectitur, ut, si ullam litteram moueris, labent omnia? nec tamen quicquam est, quod moueri possit. quam grauis uero, quam magnifica, quam constans conficitur persona sapientis! qui, cum ratio docuerit, quod honestum esset, id esse solum bonum, semper sit necesse est beatus uereque omnia ista nomina possideat, quae irrideri ab inperitis solent. rectius enim appellabitur  rex quam tarquinius, qui nec se nec suos regere potuit, rectius magister populi—is enim est dictator—quam sulla, qui trium pestiferorum uitiorum, luxuriae, auaritiae, crudelitatis, magister fuit, rectius diues quam crassus, qui nisi eguisset, numquam euphraten nulla belli causa transire uoluisset. recte eius omnia dicentur, qui scit uti solus omnibus, recte etiam pulcher appellabitur— animi enim liniamenta sunt pulchriora quam corporis—, recte solus liber nec dominationi cuiusquam parens nec oboediens cupiditati, recte inuictus, cuius etiamsi corpus constringatur, animo tamen uincula inici nulla possint, nec expectet ullum tempus aetatis, uti tum denique iudicetur beatusne fuerit, cum extremum uitae diem morte confecerit, quod ille unus e septem sapientibus non sapienter croesum monuit; nam si beatus umquam fuisset, beatam uitam usque ad illum a cyro extructum rogum pertulisset. quod si ita est, ut neque quisquam nisi bonus uir et omnes boni beati sint, quid philosophia magis colendum aut quid est uirtute diuinius?