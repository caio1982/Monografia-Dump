uidesne igitur, quantum breuiter admonitus de doloris terrore deieceris?  uideo plane, sed plus desidero.  experiar equidem; sed magna res est, animoque mihi opus est non repugnante.  habebis id quidem. ut enim heri feci, sic nunc rationem, quo ea me cumque ducet, sequar.  primum igitur de inbecillitate multorum et de uariis disciplinis philosophorum loquar. quorum princeps et auctoritate et antiquitate socraticus aristippus non dubitauit summum malum dolorem dicere. deinde ad hanc eneruatam muliebremque sententiam satis docilem se epicurus praebuit. hunc post rhodius hieronymus dolore uacare summum bonum dixit: tantum in dolore duxit mali. ceteri praeter zenonem, aristonem, pyrrhonem idem fere quod modo tu: malum illud quidem, sed alia peiora. ergo id quod natura ipsa et quaedam generosa uirtus statim respuit, ne scilicet dolorem summum malum diceres oppositoque dedecore sententia depellerere, in eo magistra uitae philosophia tot saecula permanet. quod huic officium, quae laus, quod decus erit tanti, quod adipisci cum dolore corporis uelit, qui dolorem summum malum sibi esse persuaserit? quam porro quis ignominiam, quam turpitudinem non pertulerit, ut effugiat  dolorem, si id summum malum esse decreuerit? quis autem non miser non modo tunc, cum premetur summis doloribus, si in his est summum malum, sed etiam cum sciet id sibi posse euenire? et quis est, cui non possit? ita fit, ut omnino nemo esse possit beatus. metrodorus quidem perfecte eum beatum putat, cui corpus bene constitutum sit et exploratum ita semper fore. quis autem est iste, cui id exploratum possit esse? epicurus uero ea dicit, ut mihi quidem risus captare uideatur. adfirmat enim quodam loco, si uratur sapiens, si crucieturâ€”expectas fortasse, dum dicat: 'patietur, perferet, non succumbet'; magna mehercule laus et eo ipso, per quem iuraui, hercule, digna; sed epicuro, homini aspero et duro, non est hoc satis: in phalaridis tauro si erit, dicet: 'quam suaue est, quam hoc non curo!' suaue etiam? an parum est, si non amarum? at id quidem illi ipsi, qui dolorem malum esse negant, non solent dicere, cuiquam suaue esse cruciari: asperum, difficile, odiosum, contra naturam dicunt, nec tamen malum. hic, qui solum hoc malum dicit et malorum omnium extremum, sapientem censet id suaue dicturum. ego a te non postulo, ut dolorem eisdem uerbis adficias quibus uoluptatem epicurus, homo, ut scis, uoluptarius. ille dixerit sane idem in phalaridis tauro, quod, si esset in lectulo; ego tantam uim non tribuo sapientiae contra dolorem. si fortis est in perferendo, officio satis est; ut laetetur etiam, non postulo. tristis enim res est sine  dubio, aspera, amara, inimica naturae, ad patiendum tolerandumque difficilis. 