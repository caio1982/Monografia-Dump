c .  med .  mart .   45  athenis seruius ciceroni s. postea quam mihi renuntiatum est de obitu tulliae, filiae tuae, sane quam pro eo ac debui grauiter molesteque tuli communemque eam calamitatem existimaui, qui, si istic adfuissem, neque tibi defuissem coramque meum dolorem tibi declarassem; etsi genus hoc consolationis mi<se>rum atque acerbum est propterea quia per quos ea confieri debet, propinquos ac familiaris, ii ipsi pari molestia adficiuntur neque sine lacrimis multis id conari possunt, uti magis ipsi uideantur aliorum consolatione indigere quam aliis posse suum officium praestare. tamen, quae in praesentia in mentem mihi uenerunt, decreui breui ad te perscribere, non quo ea te fugere existimem sed quod forsitan dolore impeditus minus ea perspicias.  quid est quod tanto opere te commoueat tuus dolor intestinus? cogita quem ad modum adhuc fortuna nobiscum egerit; ea nobis erepta esse quae hominibus non minus quam liberi cara esse debent, patriam, honestatem, dignitatem,  honores omnis. hoc uno incommodo addito quid ad dolorem adiungi potuit? aut qui non in illis rebus exercitatus animus callere iam debet atque omnia minoris existimare?  at illius uicem, credo, doles. quotiens in eam cogitationem necesse est et tu ueneris et nos saepe incidimus, hisce temporibus non pessime cum iis esse actum quibus sine dolore licitum est mortem cum uita commutare! quid autem fuit quod illam hoc tempore ad uiuendum magno opere inuitare posset? quae res, quae spes, quod animi solacium? ut cum aliquo adulescente primario coniuncta aetatem gereret? licitum est tibi, credo, pro tua dignitate ex hac iuuentute generum deligere cuius fidei liberos tuos te tuto committere putares. an ut ea liberos ex sese pareret quos cum florentis uideret laetaretur, qui rem a parente traditam per se tenere possent, honores ordinatim petituri essent, in re publica, in amicorum negotiis libertate sua <us>uri? quid horum fuit quod non prius quam datum est ademptum sit? at uero malum est liberos amittere. malum, nisi hoc peius est, haec sufferre et perpeti.  quae res mihi non mediocrem consolationem attulit uolo tibi commemorare, si forte eadem res tibi dolorem minuere possit. ex asia rediens cum ab aegina megaram uersus nauigarem, coepi regiones circumcirca prospicere. post me erat aegina, ante me megara, dextra piraeus, sinistra corinthus, quae oppida quodam tempore florentissima fuerunt, nunc prostrata et diruta ante oculos iacent. coepi egomet mecum sic cogitare: 'hem! nos homunculi indignamur si quis nostrum interiit aut occisus est, quorum uita breuior esse debet, cum uno loco tot oppidum cadauera proiecta iacent? uisne tu te, serui, cohibere et meminisse hominem te esse natum?' crede mihi, cogitatione ea non  mediocriter sum confirmatus. hoc idem, si tibi uidetur, fac ante oculos tibi proponas. modo uno tempore tot uiri clarissimi interierunt, de imperio populi romani tanta deminutio facta est, omnes prouinciae conquassatae sunt: in unius mulierculae animula si iactura facta est, tanto opere commoueris? quae si hoc tempore non diem suum obisset, paucis post annis tamen ei moriendum fuit, quoniam homo nata fuerat. etiam tu ab hisce rebus animum ac cogitationem tuam auoca atque ea potius reminiscere quae digna tua persona sunt: illam, quam diu ei opus fuerit, uixisse, una cum re publica fuisse, te, patrem suum, praetorem, consulem, augurem uidisse, adulescentibus primariis nuptam fuisse, omnibus bonis prope perfunctam esse, cum res publica occideret, uita excessisse. quid est quod tu aut illa cum fortuna hoc nomine queri possitis?  denique noli te obliuisci ciceronem esse et eum qui aliis consueris praecipere et dare consilium, neque imitare malos medicos, qui in alienis morbis profitentur tenere se medicinae scientiam, ipsi se curare non possunt, sed potius quae aliis tute praecipere soles ea tute tibi subiace atque apud animum propone. nullus dolor est quem non longinquitas temporis minuat ac molliat. hoc te exspectare tempus tibi turpe est ac non ei rei sapientia tua te occurrere. quod si qui etiam inferis sensus est, qui illius in te amor fuit pietasque in omnis suos, hoc certe illa te facere non uult. da hoc illi mortuae, da ceteris amicis ac familiaribus, qui tuo dolore maerent, da patriae, ut, si qua in re opus sit, opera et consilio tuo uti possit. denique, quoniam in eam fortunam deuenimus ut etiam huic rei nobis seruiendum sit, noli committere ut quisquam te putet non tam filiam quam rei publicae tempora et aliorum uictoriam lugere.   plura me ad te de hac re scribere pudet, ne uidear prudentiae tuae diffidere. qua re, si hoc unum proposuero, finem faciam scribendi: uidimus aliquotiens secundam pulcherrime te ferre fortunam magnamque ex ea re te laudem apisci; fac aliquando intellegamus aduersam quoque te aeque ferre posse neque id maius quam debeat tibi onus uideri, ne ex omnibus uirtutibus haec una tibi uideatur deesse.  quod ad me attinet, cum te tranquilliorem animo esse cognoro, de iis rebus quae hic geruntur quem ad modumque se prouincia habeat certiorem faciam.  uale.