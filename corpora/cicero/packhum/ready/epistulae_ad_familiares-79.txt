paulo post prid .  non .  ian .   49  ad urbem cicero rufo quo<quo> modo potuissem te conuenissem si eo quo constitueras uenire uoluisses. qua re, etsi mei commodi causa commouere me noluisti, tamen ita existimes uelim, me antelaturum fuisse, si ad me misisses, uoluntatem tuam commodo meo.  ad ea quae scripsisti commodius equidem possem de singulis ad te rebus scribere si m. tullius, scriba meus, adesset. a quo mihi exploratum est in rationibus dumtaxat referendis (de ceteris rebus adfirmare non possum) nihil eum fecisse scientem quod esset contra aut rem aut existimationem tuam; dein, si rationum referendarum ius uetus et mos antiquus maneret, me relaturum rationes nisi tecum pro  coniunctione nostrae necessitudinis contulissem confecissemque non fuisse. quod igitur fecissem ad urbem si consuetudo pristina maneret, id, quoniam lege iulia relinquere rationes in prouincia necesse erat easdemque totidem uerbis referre ad aerarium, feci in prouincia; neque ita feci ut te ad meum arbitrium adducerem, sed tribui tibi tantum quantum me tribuisse numquam me paenitebit. totum enim scribam meum, quem tibi uideo nunc esse suspectum, tibi tradidi. tu ei m. mindium, fratrem tuum, adiunxisti. rationes confectae me absente sunt tecum; ad quas ego nihil adhibui praeter lectionem. ita accepi librum a meo [seruo] scriba ut eundem acceperim a fratre tuo. si honos is fuit, maiorem tibi habere non potui; si fides, maiorem tibi habui quam paene ipsi mihi; si prouidendum fuit ne quid aliter ac tibi et honestum et utile esset referretur, non habui cui potius id negoti darem quam <cui> dedi. illud quidem certe factum est quod lex iubebat, ut apud duas ciuitates, laodicensem et apamensem, quae nobis maxime uidebantur quoniam ita necesse erat, rationes confectas collatas deponeremus. itaque huic loco primum respondeo me, quamquam iustis de causis rationes referre properarim, tamen te exspectaturum fuisse nisi in prouincia relictas rationes pro <re>latis haberem. quam ob rem * * *  de uolusio quod scribis, non est id rationum. docuerunt enim me periti homines, in iis cum omnium peritissimus tum mihi amicissimus, c. camillus, ad uolusium traferri nomen a ualerio non potuisse; praedes ualerianos teneri (neque id  erat hs <³⁰xxx>³⁰, ut scribis, sed hs <³⁰xx>³⁰); erat enim curata nobis pecunia ualeri mancipis nomine, ex qua reliquum quod erat in rationibus rettuli. sed sic me et liberalitatis fructu priuas et diligentiae et, quod minime tamen laboro, mediocris etiam prudentiae: liberalitatis, quod mauis scribae mei beneficio quam meo legatum meum<, m. anneium,> praefectumque, q. leptam, maxima calamitate leuatos, cum praesertim non deberent esse obligati; diligentiae, quod existimas de tanto officio meo, tanto etiam periculo, nec scisse me quicquam nec cogitauisse, scribam quicquid uoluisset, cum id mihi ne recitauisset quidem, rettulisse; prudentiae, cum rem a me non insipienter excogitatam <ne cogitatam> quidem putas. nam et uolusi liberandi meum fuit consilium et ut multa tam grauis ualerianis praedibus ipsique t. mario depelleretur a me inita ratio est. quam quidem omnes non solum probant sed etiam laudant, et, si uerum scire uis, hoc uni scribae meo intellexi non nimium placere. sed ego putaui esse uiri boni, cum populus suum seruaret, consulere fortunis tot uel amicorum uel ciuium.  nam de lucceio est ita actum ut auctore cn. pompeio ista pecunia in fano poneretur. id ego agnoui meo iussu esse factum. qua pecunia pompeius est usus, ut ea quam tu deposueras sestius. sed haec ad te nihil intellego pertinere. illud me non animaduertisse moleste ferrem, ut adscriberem te in fano pecuniam iussu meo deposuisse, nisi ista pecunia grauissimis esset certissimisque monumentis testata, cui data, quo senatus consulto, quibus tuis, quibus meis litteris p. sestio tradita esset. quae cum uiderem tot uestigiis impressa  ut in iis errari non posset, non adscripsi id quod tua nihil referebat. ego tamen adscripsisse mallem, quoniam id te uideo desiderare. sicut scribis tibi id esse referendum, idem ipse sentio, neque in eo quicquam a meis rationibus discrepabunt tuae; addes enim tu, meo iussu; quod ego, qui non addidi, nec causa est cur negem nec, si causa esset et tu nolles, negarem.  nam de sestertiis nongentis milibus, certe ita relatum est ut tu siue frater tuus referri uoluit. sed si quid est, quoniam de λογείᾳ parum †grauisum† est, quod ego in rationibus referendis etiam nunc corrigere possim, de eo mihi, quoniam senatus consulto non sum usus, quid per leges liceat considerandum est. te certe in pecuniae exactae i<s>ta referre ex meis rationibus relatis non oportuit, nisi quid me fallit; sunt enim alii peritiores. illud caue dubites quin ego omnia faciam quae interesse tua aut etiam uelle te existimem si ullo modo facere possim.  quod scribis de beneficiis, scito a me et tribunos militaris et praefectos et contubernalis dumtaxat meos delatos esse. in quo quidem me ratio fefellit; liberum enim mihi tempus ad eos deferendos existimabam dari; postea certior sum factus triginta diebus deferri necesse esse quibus rationes rettulissem. sane moleste tuli non illa beneficia tuae potius ambitioni reseruata esse quam meae, qui ambitione nihil uterer. de centurionibus tamen et de tribunorum militarium contubernalibus res est in integro. genus enim horum beneficiorum definitum lege non erat.  reliquum est de sestertiis centum milibus, de quibus memini mihi a te myrina litteras esse adlatas, non mei errati sed tui; in quo peccatum uidebatur esse, si modo erat, fratris  tui et tulli. sed cum id corrigi non posset, quod iam depositis rationibus ex prouincia decessimus, credo me quidem tibi pro animi mei uoluntate proque ea spe facultatum quam tum habebamus quam humanissime potuerim rescripsisse. sed neque tum me humanitate litterarum mearum obligatum puto neque me tuam hodie epistulam de hs  c  sic accepisse ut ii accipiunt quibus epistulae per haec tempora molestae sunt. simul illud cogitare debes, me omnem pecuniam quae ad me saluis legibus peruenisset ephesi apud publicanos deposuisse; id fuisse hs <³⁰xxii>³⁰: eam omnem pecuniam pompeium abstulisse. quod ego siue aequo animo siue iniquo fero, tu de hs  c  aequo animo ferre debes et existimare eo minus ad te uel de tuis cibariis uel de mea liberalitate peruenisse. quod si mihi expensa ista hs  c  tulisses, tamen, quae tua est suauitas quique in me amor, nolles a me hoc tempore aestimationem accipere; nam numeratum si cuperem, non erat. sed haec iocatum me putato, ut ego te existimo. ego tamen, cum tullius rure redierit, mittam eum ad te, si quid ad rem putabis pertinere.  hanc epistulam cur conscindi uelim causa nulla est.