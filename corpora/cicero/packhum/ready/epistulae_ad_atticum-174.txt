c .  kal .  mart .   49  romae balbus ciceroni imp. sal. obsecro te, cicero, suscipe curam et cogitationem dignissimam tuae uirtutis, ut caesarem et pompeium perfidia hominum distractos rursus in pristinam concordiam reducas. crede mihi caesarem non solum fore in tua potestate sed etiam maximum beneficium te sibi dedisse iudicaturum, si huc te reicis. uelim idem pompeius faciat; qui ut adduci tali tempore ad ullam condicionem possit magis opto quam spero. sed cum constiterit et timere desierit, tum incipiam non desperare et tuam auctoritatem plurimum apud eum ualituram.  quod lentulum consulem meum uoluisti hic remanere, caesari gratum, mihi uero gratissimum me dius fidius fecisti; nam illum tanti facio qui non caesarem magis diligam. qui si passus esset nos secum, ut consueueramus, loqui et non se totum etiam et etiam ab sermone nostro auertisset, minus miser quam sum essem. nam caue putes hoc tempore plus me quemquam cruciari, quod eum, quem ante me diligo, uideo in consulatu quiduis potius esse quam consulem. quod si uoluerit tibi obtemperare et nobis de caesare credere et consulatum reliquum romae peragere, incipiam sperare etiam consilio senatus auctore te, illo relatore pompeium et caesarem coniungi posse; quod si factum erit, satis me uixisse putabo.   factum caesaris de corfinio totum te probaturum scio; et, quo modo in eius modi re, commodius cadere non potuit quam ut res sine sanguine confieret.  balbi mei tuique aduentu <te> delectatum ualde gaudeo. is quaecumque tibi de caesare dixit quaeque caesar scripsit, scio, re tibi probabit, quaecumque fortuna eius fuerit, uerissime scripsisse.