uii id .  mai .   45 <cicero attico sal.> qualis futura sit caesaris uituperatio contra laudationem meam perspexi ex eo libro quem hirtius ad me misit; in quo colligit uitia catonis, sed cum maximis laudibus meis. itaque misi librum ad muscam ut tuis librariis daret. uolo enim eum diuulgari, quoque facilius fiat imperabis tuis.  Συμβουλευτικὸν saepe conor. nihil reperio, et quidem mecum habeo et Ἀριστοτέλους et Θεοπόμπου πρὸς Ἀλέξανδρον. sed quid simile? illi et quae ipsis honesta essent scribebant et grata alexandro. ecquid tu eius modi reperis? mihi quidem nihil in mentem uenit.  quod scribis te uereri ne et gratia et auctoritas nostra hoc meo maerore minuatur, ego quid homines aut reprehendant aut postulent nescio. ne doleam? qui potest? ne iaceam? quis umquam minus? dum tua me domus leuabat, quis a me  exclusus? quis uenit qui offenderet? asturam sum a te profectus. legere isti laeti qui me reprehendunt tam multa non possunt quam ego scripsi. quam bene, nihil ad rem; sed genus scribendi id fuit quod nemo abiecto animo facere posset. triginta dies in horto fui. quis aut congressum meum aut facilitatem sermonis desiderauit? nunc ipsum ea lego, ea scribo ut hi qui mecum sunt difficilius otium ferant quam ego laborem. si quis requirit cur romae non sim: quia discessus est; cur non sim in iis meis praediolis quae sunt huius temporis: quia frequentiam illam non facile ferrem. ibi sum igitur ubi is qui optimas baias habebat quotannis hoc tempus consumere solebat. cum romam uenero, nec uultu nec oratione reprehendar. hilaritatem illam qua hanc tristitiam temporum condiebamus in perpetuum amisi, constantia et firmitas nec animi nec orationis requiretur.  de hortis scapul<an>is hoc uidetur effici posse, aliud tua gratia, aliud nostra, ut praeconi subiciantur. id nisi fit, excludemur. sin ad tabulam uenimus, uincemus facultates othonis nostra cupiditate. nam quod ad me de lentulo scribis, non est in eo. faberiana modo res certa sit tuque enitare, quod facis, quod uolumus consequemur.  quod quaeris quam diu hic: paucos dies, sed certum non habeo. simul ac constituero, ad te scribam, et tu ad me quam diu in suburbano sis futurus. quo die ego ad te haec misi de pilia et attica mihi quoque eadem quae scribis et scribuntur et nuntiantur. 