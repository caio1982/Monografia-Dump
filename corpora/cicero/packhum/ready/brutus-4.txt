tum ille: ego uero et exspectabo ea quae polliceris, nec exigam nisi tuo commodo et erunt mihi pergrata, si solueris.  mihi quoque, inquit brutus, [et] exspectanda sunt ea quae attico polliceris, etsi fortasse ego a te huius uoluntarius procurator petam, quod ipse, cui debes, incommodo exacturum negat.  at uero, inquam, tibi ego, brute, non soluam, nisi prius a te cauero amplius eo nomine neminem, cuius petitio sit, petiturum.  non mehercule, inquit, tibi repromittere istuc quidem ausim. nam hunc, qui negat, uideo flagitatorem non illum quidem tibi molestum, sed adsiduum tamen et acrem fore.  tum pomponius: ego uero, inquit, brutum nihil mentiri puto. uideor enim iam te ausurus esse appellare,  quoniam longo interuallo modo primum animaduerti paulo te hilariorem. itaque quoniam hic quod mihi deberetur se exacturum professus est, quod huic debes, ego a te peto.  quidnam id? inquam.  ut scribas, inquit, aliquid; iam pridem enim conticuerunt tuae litterae. nam ut illos de re publica libros edidisti, nihil a te sane postea accepimus: eisque nosmet ipsi ad rerum nostrarum memoriam comprehendendam impulsi atque incensi sumus. sed illa, cum poteris; atque ut possis, rogo. nunc uero, inquit, si es animo uacuo, expone nobis quod quaerimus.  quidnam est id? inquam.  quod mihi nuper in tusculano inchoauisti de oratoribus: quando esse coepissent, qui etiam et quales fuissent. quem ego sermonem cum ad brutum tuum uel nostrum potius detulissem, magnopere hic audire se uelle dixit. itaque hunc elegimus diem, cum te sciremus esse uacuum. quare, si tibi est commodum, ede illa quae coeperas et bruto et mihi. 