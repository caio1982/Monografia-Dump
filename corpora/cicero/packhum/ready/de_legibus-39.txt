 quintus  at mehercule ego, frater, quaero, de ista potestate quid sentias. nam mihi quidem pestifera uidetur, quippe quae in seditione et ad seditionem nata sit. cuius primum ortum, si recordari uolumus, inter arma ciuium et occupatis et obsessis urbis locis procreatum uidemus. deinde, quom esset cito <n>ecatus tamquam ex xii tabulis insignis ad deformitatem puer, breui tempore nescio quo pacto recreatus multoque taetrior et foedior <re>natus est.  qu<id> enim ille non edidit? qui primum, ut impio dignum fuit, patribus omnem honorem eripuit, omnia infima summis paria fecit, turbauit, miscuit. cum adflixisset principum grauitatem, numquam tamen conquieuit.  <n>a<m>que, ut c. flaminium atque ea, quae iam prisca uidentur propter uetustatem, relinquam, quid iuris bonis uiris <t>iberi gracchi tribunatus reliquit? etsi quinquennio ante decimum brutum et p. scipionem consules—quos et quantos  uiros!—homo omnium infimus et sordidissimus tribunus plebis c. curiatius in uincula coniecit, quod ante factum non erat. c. uero gracchi <t>ri<bunatus> sicis quas ipse se proiecisse in forum dixit, quibus digladiarentur inter se ciues, nonne omnem rei publicae statum perturbauit? quid iam de saturnino, sulpicio, reliquis dicam? quos ne depellere quidem a se sine ferro potuit res publica.  cur autem aut uetera aut aliena proferam potius quam et nostra et recentia? quis, <in>quam, tam audax, tam nobis inimicus fuisset, ut cogitaret umquam de statu nostro labefactando, nisi mucronem aliquem tribunicium exacuisset in nos? quem quom homines scelerati ac perditi non modo ulla in domo, sed nulla in gente reperirent, gentes sibi in tenebris rei publicae perturbandas putauerunt. quod nobis quidem egregium et ad inmortalitatem memoriae gloriosum, neminem in nos mercede ulla tribunum potuisse reperiri, nisi cui nec esse quidem licuisset tribuno.  sed ille quas strages edidit! eas uidelicet quas sine ratione ac sine ulla spe bona fu<ror> edere potuit impurae beluae, multorum inflammatus furoribus. quam ob rem in ista quidem re uehementer sullam probo, qui tribunis plebis sua lege iniuriae faciendae potestatem ademerit, auxilii  ferendi reliquerit, pompeiumque nostrum ceteris rebus omnibus semper amplissimis summisque effero laudibus, de tribunicia potestate taceo. nec enim reprehendere libet, nec laudare possum. 