reliquorum autem, quos graeci δαίμονας appellant, nostri, opinor, lares, si modo hoc recte conuersum uideri potest, et nosse et enuntiare ortum eorum maius est, quam ut profiteri nos scribere audeamus. credendum nimirum est ueteribus et priscis, ut aiunt, uiris, qui se progeniem deorum esse dicebant, itaque eorum uocabula nobis prodiderunt. nosse autem generatores suos optime poterant, ac difficile factu est a deis ortis fidem non habere, quamquam nec argumentis nec rationibus certis eorum oratio confirmatur; sed quia de suis [notis] rebus uidentur loqui, ueteri legi morique parendum est. sic igitur, ut ab iis est traditum, horum deorum ortus habeatur atque dicatur, ut oceanum salaciamque caeli satu terraeque conceptu generatos editosque memoremus, ex his saturnum et opem, deinceps iouem atque iunonem, reliquos, <quos> fratres inter se agnatosque usurpari atque appellari uidemus, et eorum, ut utamur uetere uerbo, prosapiam.  quando igitur omnes, et qui mouentur palamque se ostendunt, et qui eatenus nobis declarantur, qua ipsi uolunt, creati sunt, tum ad eos is deus, qui omnia genuit, fatur: 'haec uos, qui deorum satu orti estis, attendite: quorum operum ego parens effectorque sum, haec sunt indissoluta me inuito; quamquam omne colligatum solui potest; sed haudquaquam boni est ratione uinctum uelle dissoluere. sed quoniam estis orti, inmortales uos quidem esse et indissolubiles non potestis, neutiquam tamen dissoluemini, neque uos ulla mortis fata periment nec fraus ualentior quam consilium meum, quod maius est uinculum ad perpetuitatem uestram quam illa, quibus estis tum, cum gignebamini, conligati. quid sentiam igitur, cognoscite: tria genera nobis reliqua sunt, eaque mortalia; quibus praetermissis caeli absolutio perfecta non erit. omnia enim genera animalium complexu non tenebit; teneat autem oportebit, ut ex eodem ne quid absit. quae a me ipso effecta <si> sint, deorum uitam possint adaequare. ut igitur mortali condicione generentur, uos suscipite, ut illa gignatis imiteminique uim meam, qua me in uestro ortu usum esse meministis. in quibus qui tales creabuntur, ut deorum inmortalium quasi gentiles esse debeant, diuini generis appellentur teneantque omnium animantium principatum uobisque iure et lege uolentes pareant; quorum uobis initium satusque tradetur a me, uos autem ad id, quod erit inmortale, partem attexitote mortalem. ita orientur animantes, quos et uiuos alatis et consumptos sinu recipiatis.' 