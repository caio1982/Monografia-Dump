tum lucilius 'an tibi' inquit 'fabellae uidentur? nonne <ab> a. postumio aedem castori et polluci in foro dedicatam, nonne senatus consultum de uatinio uides? nam de sagra graecorum etiam est uolgare prouerbium, qui quae adfirmant certiora esse dicunt quam illa quae apud sagram. his igitur auctoribus nonne debes moueri?'  tum cotta 'rumoribus' inquit 'mecum pugnas balbe, ego autem a te rationes requiro * * * *  * secuntur quae futura sunt; effugere enim nemo id potest quod futurum est. saepe autem ne utile quidem est scire quid futurum sit; miserum est enim nihil proficientem angi nec habere ne spei quidem extremum et tamen commune solacium; praesertim cum uos idem fato fieri dicatis omnia, quod autem semper ex omni aeternitate uerum fuerit id esse fatum: quid igitur iuuat aut quid adfert ad cauendum scire aliquid futurum, cum id certe futurum sit? unde porro ista diuinatio, quis inuenit fissum iecoris, quis cornicis cantum notauit quis sortis? quibus ego credo, nec possum atti naui quem commemorabas lituum contemnere, sed qui ista intellecta sint a philosophis debeo discere, praesertim cum plurimis de rebus diuini isti mentiantur. "at medici quoque" (ita enim dicebas) "saepe falluntur". quid simile medicina, cuius ego rationem uideo, et diuinatio, quae unde oriatur non intellego? tu autem etiam deciorum deuotionibus placatos deos esse censes. quae fuit eorum tanta iniquitas, ut placari populo romano non possent nisi uiri tales occidissent? consilium illud imperatorium fuit, quod graeci στρατήγημα appellant, sed eorum imperatorum qui patriae consulerent uitae non parcerent; rebantur enim fore ut exercitus imperatorem equo incitato se in hostem inmittentem persequeretur, id quod euenit. nam fauni uocem equidem numquam audiui;  tibi, si audiuisse te dicis, credam, etsi faunus omnino quid sit nescio. non igitur adhuc, quantum quidem in te est balbe, intellego deos esse; quos equidem credo esse, sed nil docent stoici. 