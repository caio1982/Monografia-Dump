nunc exponemus locos, quorum pars aliqua in omnem coniecturalem incidit controuersiam. hoc autem et in horum locorum expositione et in ceterorum oportebit attendere, non omnes in omnem causam conuenire. nam ut omne nomen ex aliquibus, non ex omnibus litteris scribitur, sic omnem in causam non omnis argumentorum copia, sed eorum necessario pars aliqua conueniet. omnis igitur ex causa, ex persona, ex facto ipso coniectura capienda est.   causa tribuitur in inpulsionem et in ratiocinationem. inpulsio est, quae sine cogitatione per quandam affectionem animi facere aliquid hortatur, ut amor, iracundia, aegritudo, uinolentia et omnino omnia, in quibus animus ita uidetur affectus fuisse, ut rem perspicere cum consilio et cura non potuerit et id, quod fecit, impetu quodam animi potius quam cogitatione fecerit. ratiocinatio est autem diligens et considerata faciendi aliquid aut non faciendi excogitatio. ea dicitur interfuisse tum, cum aliquid [faciendi aut non faciendi] certa de causa uitasse aut secutus esse animus uidebitur: si amicitiae quid causa factum dicetur, si inimici ulciscendi, si metus, si gloriae, si pecuniae, si denique, ut omnia generatim amplectamur, alicuius retinendi, augendi adipiscendiue commodi aut contra reiciundi, deminuendi deuitandiue incommodi causa. nam in horum genus alterutrum illa quoque incident, in quibus aut incommodi aliquid maioris adipiscendi commodi causa aut maioris uitandi incommodi suscipitur aut aliquod commodum maioris adipiscendi commodi aut maioris uitandi incommodi praeteritur. 