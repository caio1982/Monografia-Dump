satis est factum siculis, satis officio ac necessitudini, satis promisso nostro ac recepto. reliqua est ea causa, iudices, quae iam non recepta sed innata, neque delata ad me sed in animo sensuque meo penitus adfixa atque insita est; quae non ad sociorum salutem, sed ad ciuium romanorum, hoc est ad unius cuiusque nostrum, uitam et sanguinem pertinet. in qua nolite a me, quasi dubium sit aliquid, argumenta, iudices, exspectare: omnia quae dicam sic erunt inlustria ut ad ea probanda totam siciliam testem adhibere possem. furor enim quidam, sceleris et audaciae comes, istius effrenatum animum importunamque naturam tanta oppressit amentia ut numquam dubitaret in conuentu palam supplicia, quae in conuictos malefici seruos constituta sunt, ea in ciuis romanos expromere. uirgis quam multos ceciderit quid ego commemorem? tantum breuissime, iudices, dico: nullum fuit omnino ciuitatis isto praetore in hoc genere discrimen. itaque iam consuetudine ad corpora ciuium romanorum etiam sine istius nutu ferebatur manus ipsa lictoris.   num potes hoc negare, uerres, in foro lilybaei maximo conuentu c. seruilium, ciuem romanum e conuentu panhormitano, ueterem negotiatorem, ad tribunal ante pedes tuos ad terram uirgis et uerberibus abiectum? aude hoc primum negare, si potes; nemo lilybaei fuit quin uiderit, nemo in sicilia quin audiuerit. plagis confectum dico a lictoribus tuis ciuem romanum ante oculos tuos concidisse. at quam ob causam, di immortales! tametsi iniuriam facio communi causae et iuri ciuitatis; quasi enim ulla possit esse causa cur hoc cuiquam ciui romano iure accidat, ita quaero quae in seruilio causa fuerit. ignoscite in hoc uno, iudices; in ceteris enim non magnopere causas requiram. locutus erat liberius de istius improbitate atque nequitia. quod isti simul ac renuntiatum est, hominem iubet lilybaeum uadimonium uenerio seruo promittere. promittit; lilybaeum uenitur. cogere eum coepit, cum ageret nemo, nemo postularet, sponsionem mille nummum facere cum lictore suo, 'ni furtis quaestum faceret.' recuperatores se de cohorte sua dicebat daturum. seruilius et recusare et deprecari ne iniquis iudicibus nullo aduersario iudicium capitis in se constitueretur. haec cum maxime loqueretur, sex lictores circumsistunt ualentissimi et ad pulsandos uerberandosque homines exercitatissimi, caedunt acerrime uirgis; denique proximus lictor, de quo iam saepe dixi, sextius, conuerso baculo oculos misero tundere uehementissime coepit. itaque ille, cum sanguis os oculosque com plesset, concidit, cum illi nihilo minus iacenti latera tunderent, ut aliquando spondere se diceret. sic ille adfectus illim tum pro mortuo sublatus perbreui postea est mortuus. iste autem homo uenerius, adfluens omni lepore ac uenustate, de bonis illius in aede ueneris argenteum cupidinem posuit. sic etiam fortunis hominum abutebatur ad nocturna uota cupiditatum suarum. 