xuii kal .  mai .   49   ( § 7)  in cumano cicero attico sal. multas a te accepi epistulas eodem die, omnis diligenter scriptas, eam uero quae uoluminis instar erat saepe legendam, sicuti facio. in qua non frustra laborem suscepisti, mihi quidem pergratum fecisti. qua re ut id, quoad licebit, id est quoad scies ubi simus, quam saepissime facias te uehementer rogo.  ac deplorandi quidem, quod cottidie facimus, sit iam nobis aut finis omnino, si potest, aut moderatio quaedam, quod profecto potest. non enim iam quam dignitatem, quos honores, quem uitae statum amiserim cogito, sed quid consecutus sim, quid praestiterim, qua in laude uixerim, his denique in malis quid intersit inter me et istos quos propter omnia amisimus. hi sunt qui, nisi me ciuitate expulissent,  obtinere se non putauerunt posse licentiam cupiditatum suarum; quorum societatis et sceleratae consensionis fides quo eruperit uides. alter ardet furore et scelere nec remittit aliquid sed in dies ingrauescit; modo italia expulit, nunc alia ex parte persequi, ex alia prouincia exspoliare conatur nec iam recusat sed quodam modo postulat ut, quem ad modum est, sic etiam appelletur tyrannus. alter, is qui nos sibi quondam ad pedes stratos ne subleuabat quidem, qui se nihil contra huius uoluntatem facere posse, elapsus e soceri manibus ac ferro bellum terra et mari comparat, non iniustum ille quidem sed cum pium tum etiam necessarium, suis tamen ciuibus exitiabile nisi uicerit, calamitosum etiam si uicerit.  horum ego summorum imperatorum non modo res gestas non antepono meis sed ne fortunam quidem ipsam; qua illi florentissima, nos duriore conflictati uidemur. quis enim potest aut deserta per se patria aut oppressa beatus esse? et si, ut nos a te admonemur, recte in illis libris diximus nihil esse bonum nisi quod honestum, nihil malum nisi quod turpe sit, certe uterque istorum est miserrimus, quorum utrique semper patriae salus et dignitas posterior sua dominatione et domesticis commodis fuit.  praeclara igitur <con>scientia sustentor, cum cogito me de re publica aut meruisse optime cum potuerim aut certe numquam nisi pie cogitasse, eaque ipsa tempestate euersam esse rem publicam quam ego  xiiii  annis ante prospexerim. hac igitur conscientia comite proficiscar, magno equidem cum dolore,  nec tam id propter me aut propter fratrem meum, quorum est iam acta aetas, quam propter pueros, quibus interdum uidemur praestare etiam rem publicam debuisse. quorum quidem alter non tam <quia filius quam> quia maiore pietate est me mirabiliter excruciat, alter (o rem miseram! nihil enim mihi accidit in omni uita acerbius) indulgentia uidelicet nostra deprauatus eo progressus est quo non audeo dicere. et exspecto tuas litteras; scripsisti enim te scripturum esse plura cum ipsum uidisses.  omne meum obsequium in illum fuit cum multa seueritate, neque unum eius nec paruum sed multa <et> magna delicta compressi. patris autem lenitas amanda potius ab illo quam tam crudeliter neglegenda. nam litteras eius ad caesarem missas ita grauiter tulimus ut te quidem celaremus sed ipsius uide<re>mur uitam insuauem reddidisse. hoc uero eius iter simulatioque pietatis qualis fuerit non audeo dicere; tantum scio post hirtium conuentum arcessitum a caesare, cum eo de meo animo a suis rationibus alienissimo et consilio relinquendi italiam; et haec ipsa timide. sed nulla nostra culpa est, natura metuenda est. haec curionem, haec hortensi filium, non patrum culpa corrupit.  iacet in maerore meus frater neque tam de sua uita quam de mea metuit. huic tu, huic tu malo adfer consolationes, si ullas potes; maxime quidem illam uelim, ea quae ad nos delata sint aut falsa esse aut minora. quae si uera sint, quid futurum sit in hac uita et fuga nescio; nam si haberemus rem publicam,  consilium mihi non deesset nec ad seueritatem nec ad diligentiam. nunc siue iracundia siue dolore siue metu permotus grauius scripsi quam aut tuus in illum amor aut meus postulabat, si uera sunt, ignosces, sin falsa, me libente eripies mihi hunc errorem. quoquo modo uero se res habebit, nihil adsignabis nec patruo nec patri.  cum haec scripsissem, a curione mihi nuntiatum est eum ad me uenire. uenerat enim is in cumanum uesperi pridie, id est idibus. si quid igitur eius modi sermo eius attulerit quod ad te scribendum sit, id his litteris adiungam.  praeteriit uillam meam curio iussitque mihi nuntiari mox se uenturum cucurritque puteolos ut ibi contionaretur. contionatus est, rediit, fuit ad me sane diu. o rem foedam! nosti hominem; nihil occultabat, in primis nihil esse certius quam ut omnes qui lege pompeia condemnati essent restituerentur; itaque se in sicilia eorum opera usurum. de hispaniis non dubitabat quin caesaris essent. inde ipsum cum exercitu, ubicumque pompeius esset. eius interitu<m> finem illi fore. propius factum esse nihil. et plane iracundia elatum uoluisse caesarem occidi metellum tribunum pl., quod si esset factum, caedem magnam futuram fuisse. permultos hortatores esse caedis, ipsum autem non uoluntate aut natura non esse crudelem, sed quod <putaret> popularem esse clementiam. quod si populi studium amisisset, crudelem fore; eumque perturbatum quod intellegeret se apud ipsam plebem offen disse de aerario. itaque ei cum certissimum fuisset ante quam proficisceretur contionem habere, ausum non esse uehementerque animo perturbato profectum.  cum autem ex eo quaererem quid uideret, quem exitum, quam rem publicam, plane fatebatur nullam spem reliquam. pompei classem timebat; quae si †esset†, se de sicilia abiturum. 'quid isti' inquam 'sex tui fasces? si a senatu, cur laureati? si ab ipso, cur sex?' 'cupiui' inquit 'ex senatus consulto surrupto; nam aliter <non> poterat. at ille impendio nunc magis odit senatum. "a me" inquit "omnia proficiscentur."' 'cur autem sex?' 'quia duodecim nolui; nam licebat.' tum ego 'quam uellem' inquam 'petisse ab eo quod audio philippum impetrasse! sed ueritus sum, quia ille a me nihil impetrabat.' 'libenter' inquit 'tibi concessisset. uerum puta te impetrasse; ego enim ad eum scribam, ut tu ipse uoles, de ea re nos inter nos locutos. quid autem illius interest, quoniam in senatum non uenis, ubi sis? quin nunc ipsum minime offendisses eius causam si in italia non fuisses.' ad quae ego me recessum et solitudinem quaerere, maxime quod lictores haberem. laudabat consilium. 'quid ergo?' inquam, 'nam mihi cursus in graeciam per tuam prouinciam est, quoniam ad mare superum milites sunt.' 'quid mihi' inquit 'optatius?' hoc loco multa perliberaliter. ergo hoc quidem est [uerum] profectum, ut non modo tuto uerum etiam palam nauigaremus.   reliqua in posterum diem distulit; ex quibus scribam ad te si quid erit epistula dignum. sunt autem quae praeterii, interregnumne esset exspectaturus an quo modo dixerit ille quidem, ad se deferri consulatum sed se nolle in proximum annum. et alia sunt quae exquiram. iurabat ad summam, quod nullo negotio faceret, amicissimum mihi caesarem esse debere. 'quid enim?' inquam. 'scripsit ad me dolabella.' 'dic, quid?' adfirmabat eum scripsisse, quod me cuperet ad urbem uenire, illum quidem gratias agere maximas et non modo probare sed etiam gaudere. quid quaeris? acquieui. leuata est enim suspicio illa domestici mali et sermonis hirtiani. quam cupio illum dignum esse nobis et quam ipse me inuito †quae pro illo sit suspicandum†! sed opus fuit hirtio conuento? est profecto nescio quid, sed uelim quam minimo. et tamen eum nondum redisse miramur. sed haec uidebimus.  tu †optimus† terentiae dabis. iam enim urbis nullum periculum est. me tamen consilio iuua, pedibusne regium an hinc statim in nauem, et cetera, quoniam commoror. ego ad te [statim] habebo quod scribam simul et uidero curionem. de tirone, cura, quaeso, quod facis, ut sciam quid is agat. 