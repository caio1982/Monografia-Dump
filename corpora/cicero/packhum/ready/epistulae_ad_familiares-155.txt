c .  ix kal .  mai .   46 cicero uarroni caninius <tuus> et idem noster cum ad me peruesperi uenisset et se postridie mane ad te iturum esse dixisset, dixi ei me daturum litterarum aliquid; mane ut peteret rogaui. conscripsi epistulam noctu, nec ille ad me rediit; oblitum credidi. ac tamen eam ipsam tibi epistulam misissem per meos nisi audissem ex eodem postridie te mane e tusculano exiturum. at tibi repente paucis post diebus, cum minime  exspectarem, uenit ad me caninius mane; proficisci ad te statim dixit. etsi erat ἕωλος illa epistula, praesertim tantis postea nouis rebus adlatis, tamen perire lucubrationem meam nolui et eam ipsam caninio dedi; sed cum eo ut cum homine docto et amantissimo tui locutus ea sum quae pertulisse illum ad te existimo.  tibi autem idem consili do quod mihimet ipsi, ut uitemus oculos hominum, si linguas minus facile possimus; qui enim uictoria se efferunt quasi uictos nos intuentur, qui autem uictos nostros moleste ferunt nos dolent uiuere. quaeres fortasse cur, cum haec in urbe sint, non absim quem ad modum tu. tu enim ipse, qui et me et alios prudentia uincis, omnia, credo, uidisti, nihil te omnino fefellit! quis est tam lynceus qui in tantis tenebris nihil offendat, nusquam incurrat? ac mihi quidem iam pridem uenit in mentem bellum esse aliquo exire, ut ea quae agebantur hic quaeque dicebantur nec uiderem nec audirem. sed calumniabar ipse; putabam qui obuiam mihi uenisset, ut cuique commodum esset, suspicaturum, aut dicturum etiam si non suspicaretur: 'hic aut metuit et ea re fugit aut aliquid cogitat et habet nauem paratam.' denique leuissime qui suspicaretur et qui fortasse me optime nouisset putaret me idcirco discedere quod quosdam homines oculi mei ferre non possent. haec ego suspicans adhuc romae maneo; et tamen λεληθότως consuetudo diu<tu>rna callum iam obduxit stomacho meo.  habes rationem mei consili. tibi igitur hoc censeo, latendum tantisper ibidem dum efferuescit haec gratulatio et simul dum audiamus quem ad modum negotium confectum sit; confectum enim esse existimo. magni autem intererit qui  fuerit uictoris animus, qui exitus rerum; quamquam quo me coniectura ducat habeo, sed exspecto tamen. te uero nolo, nisi ipse rumor iam raucus erit factus, ad baias uenire. erit enim nobis honestius, etiam cum hinc discesserimus, uideri uenisse in illa loca ploratum potius quam natatum. sed haec tu melius, modo nobis stet illud, una uiuere in studiis nostris, a quibus antea delectationem modo petebamus, nunc uero etiam salutem; non deesse si quis adhibere uolet, non modo ut architectos uerum etiam ut fabros, ad aedificandam rem publicam, et potius libenter accurrere; si nemo utetur opera, tamen et scribere et legere πολιτείας, et, si minus in curia atque in foro, at in litteris et libris, ut doctissimi ueteres fecerunt, nauare rem publicam et de moribus ac legibus quaerere.  mihi haec uidentur. tu quid sis acturus et quid tibi placeat pergratum erit si ad me scripseris.