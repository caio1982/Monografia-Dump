posteaquam e portu piratae non metu aliquo adfecti sed satietate exierunt, tum coeperunt quaerere homines causam illius tantae calamitatis. dicere omnes et palam disputare minime esse mirandum si remigibus militibusque dimissis, reliquis egestate et fame perditis, praetore tot dies cum mulierculis perpotante, tanta ignominia et calamitas esset accepta. haec autem istius uituperatio atque infamia confirmabatur eorum sermone qui a suis ciuitatibus illis nauibus praepositi fuerant. qui ex illo numero reliqui syracusas classe amissa refugerant dicebant quot ex sua quisque naue missos sciret esse. res erat clara, neque solum argumentis sed etiam certis testibus istius audacia tenebatur. homo certior fit agi nihil in foro et conuentu toto die nisi hoc, quaeri ex nauarchis quem ad modum classis sit amissa; illos respondere et docere unum quemque, missione remigum, fame reliquorum, cleomenis timore et fuga. quod posteaquam iste cognouit, hanc rationem habere coepit. causam sibi dicendam esse statuerat iam antequam hoc usu uenit, ita ut ipsum priore actione dicere audistis. uidebat illis nauarchis testibus tantum hoc crimen sustinere se nullo modo posse. consilium capit primo stultum, uerum tamen clemens. nauarchos ad se uocari iubet; ueniunt. accusat eos quod eius modi de se sermones habuerint; rogat ut in sua quisque dicat naui se tantum habuisse nautarum quantum oportuerit, neque quemquam esse dimissum. illi enim uero se ostendunt quod uellet  esse facturos. iste non procrastinat, aduocat amicos statim; quaerit ex iis singillatim quot quisque nautas habuerit. respondet unus quisque ut erat praeceptum. iste in tabulas refert; obsignat signis amicorum prouidens homo, ut contra hoc crimen, si quando opus esset, hac uidelicet testificatione uteretur. derisum esse credo hominem amentem a suis consiliariis et admonitum hasce ei tabulas nihil profuturas, etiam plus ex nimia praetoris diligentia suspicionis in eo crimine futurum. iam iste erat hac stultitia multis in rebus usus ut publice quoque quae uellet in litteris ciuitatum tolli et referri iuberet; quae omnia nunc intellegit sibi nihil prodesse, posteaquam certis litteris testibus auctoritatibusque conuincitur. ubi hoc uidet, illorum confessionem, testificationem suam, tabellas sibi nullo adiumento futuras, init consilium non improbi praetoris,—nam id quidem esset ferendum,—sed importuni atque amentis tyranni: statuit, si hoc crimen extenuari uellet,—nam omnino tolli posse non arbitrabatur,—nauarchos omnis, testis sui sceleris, uita esse priuandos. occurrebat illa ratio: 'quid cleomene fiet? poterone animum aduertere in eos quos dicto audientis esse iussi, missum facere eum cui potestatem imperiumque permisi? poterone eos adficere supplicio qui cleomenen secuti sunt, ignoscere cleomeni qui secum fugere et se consequi iussit? poterone esse in eos uehemens qui nauis non modo inanis habuerunt sed etiam apertas, in eum dissolutus qui solus habuerit constratam nauem et minus exinanitam? pereat cleomenes una!' ubi fides, ubi exsecrationes, ubi dexterae complexusque, ubi illud contubernium muliebris militiae in illo delicatissimo litore? fieri nullo modo  poterat quin cleomeni parceretur. uocat cleomenen, dicit ei se statuisse animaduertere in omnis nauarchos; ita sui periculi rationes ferre ac postulare. 'tibi uni parcam et potius istius culpae crimen uituperationemque inconstantiae suscipiam quam aut in te sim crudelis aut tot tam grauis testis uiuos incolumisque esse patiar.' agit gratias cleomenes, adprobat consilium, dicit ita fieri oportere, admonet tamen illud, quod istum fugerat, in phalacrum, centuripinum nauarchum, non posse animaduerti, propterea quod secum una fuisset in centuripina quadriremi. quid ergo? iste homo ex eius modi ciuitate, adulescens nobilissimus, testis relinquetur? 'in praesentia,' inquit cleomenes, 'quoniam ita necesse est; sed post aliquid uidebimus ne iste nobis obstare possit.' 