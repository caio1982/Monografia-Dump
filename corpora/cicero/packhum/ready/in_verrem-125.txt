esto, cetera negare non potes; ne illud quidem tibi reliquum fecisti, ut hoc posses dicere, nihil eorum te audisse, nihil ad tuas auris de infamia tua peruenisse. querebantur cum luctu et gemitu aratores: tu id nesciebas? fremebat tota prouincia: nemo id tibi renuntiabat? romae querimoniae de tuis iniuriis conuentusque habebantur: ignorabas haec? ignorabas haec omnia? quid? cum palam syracusis te audiente maximo conuentu l. rubrius q. apronium sponsione lacessiuit,  ni apronius dictitaret te sibi in decumis esse socium , haec te uox non perculit, non perturbauit, non ut capiti et fortunis tuis prospiceres excitauit? tacuisti, sedasti etiam litis illorum, et sponsio  illa ne fieret laborasti. pro di immortales, hoc aut innocens homo perpeti potuisset, aut quamuis nocens, qui modo iudicia romae fore putaret, non aliqua simulatione existimationi se hominum uenditasset? quid est hoc? sponsio fit de capite ac fortunis tuis: tu sedes et quiescis? non persequeris? non perseueras? non perquiris cui dixerit apronius, quis audierit? unde hoc natum, quem ad modum prolatum sit? si tibi aliquis ad aurem accessisset et dixisset apronium dictitare te sibi esse socium, commoueri te oportuit, euocare apronium, nec illum ante tibi satis facere quam tu omnium existimationi satis fecisses: cum uero in foro celeberrimo tanta frequentia hoc uerbo ac simulatione apronio, re uera tibi obiectum esset, tu umquam tantam plagam tacitus accipere potuisses nisi hoc ita statuisses, in re tam manifesta quicquid dixisses te deterius esse facturum? quaestores, legatos, praefectos, tribunos suos multi missos fecerunt et de prouincia decedere iusserunt, quod illorum culpa se minus commode audire arbitrarentur aut quod peccare ipsos aliqua in re iudicarent: tu apronium, hominem uix liberum, contaminatum, perditum, flagitiosum, qui non modo animum integrum sed ne animam quidem puram conseruare potuisset, eum in tanto tuo dedecore profecto uerbo quidem grauiore appellasses, neque apud te tam sancta religio societatis fuisset ut tui capitis periculum neglegeres, nisi rem tam notam esse omnibus et tam manifestam uideres. 