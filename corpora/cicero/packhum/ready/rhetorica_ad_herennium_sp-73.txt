nunc omnino aliunde sumenda non fuisse sic intellegemus. primum omnium, quod ab artis scriptore adfertur exemplum, de eius artificio debet esse.  ut si quis purpuram aut aliud quippiam uendens dicat: 'sume a me, sed huius exemplum aliunde rogabo tibi quod ostendam', sic mercem ipsi qui uenditant, aliunde exemplum quaeritant ali<quo>d mercis, aceruos se dicunt tritici habere, eorum exemplum pugno non habent, quod ostendant. si triptolemus, cum <a> se hominibus semen gigneretur, ipse ab aliis id hominibus mutuaretur, aut si prometheus, cum mortalibus ignem diuidere uellet, ipse a uicinis cum testo ambu lans carbunculos corrogaret, ridiculus uideretur: isti magistri, omnium dicendi praeceptores, non uidentur sibi ridicule facere, cum id, quod aliis pollicentur, ab aliis quaerunt? si qui se fontes maximos penitus absconditos aperuisse dicat, et haec sitiens qu<o>mmaxime loquatur neque habeat, qui sitim sedet, non rideatur? isti cum non modo dominos se fontium, sed se ipsos fontes esse dicant et omnium rigare debeant ingenia, non putant fore ridiculum, si, cum id polliceantur, arescant ipsi siccitate? chares ab lysippo statuas facere non isto modo didicit, ut lysippus caput ostenderet myronium, brachia praxitelae, pectus polycletium, sed omnia coram magistrum facientem uidebat, ceterorum opera uel sua sponte poterat considerare: isti credunt eos, qui haec uelint discere, alia ratione doceri posse commodius. praeterea ne possunt quidem ea, quae sumuntur ab aliis, exempla tam esse artem adcommodata, propterea quod in dicendo leuiter unus quisque locus plerumque tangitur, ne ars appareat; in praecipiendo expresse conscripta ponere oportet exempla, uti in artis formam conuenire possint: et post in dicendo, ne possit ars eminere et ab omnibus uideri, facultate oratoris occultatur. ergo etiam ut magis ars cognoscatur, suis exemplis melius est uti.  