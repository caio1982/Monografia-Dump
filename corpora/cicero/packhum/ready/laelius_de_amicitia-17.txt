firmamentum autem stabilitatis constantiaeque est eius, quam in amicitia quaerimus, fides; nihil est enim stabile, quod infidum est. simplicem praeterea et communem et consentientem, id est qui rebus isdem moueatur, eligi par est, quae omnia pertinent ad fidelitatem; neque enim fidum potest esse multiplex ingenium et tortuosum, neque uero, qui non isdem rebus mouetur naturaque consentit, aut fidus aut stabilis potest esse. addendum eodem est, ut ne criminibus aut inferendis delectetur aut credat oblatis, quae pertinent omnia ad eam, quam iam dudum tracto, constantiam. ita fit uerum illud, quod initio dixi, amicitiam nisi inter bonos esse non posse. est enim boni uiri, quem eundem sapientem licet dicere, haec duo tenere in amicitia: primum ne quid fictum sit neue simulatum; aperte enim uel odisse magis ingenui est quam fronte occultare sententiam; deinde non solum ab aliquo allatas criminationes repellere, sed ne ipsum quidem esse suspiciosum semper aliquid existimantem ab amico esse uiolatum. accedat huc suauitas quaedam oportet sermonum atque morum, haudquaquam mediocre condimentum amicitiae. tristitia autem et in omni re seueritas habet illa quidem grauitatem, sed amicitia remissior esse debet et liberior et dulcior et ad omnem comitatem facilitatemque procliuior.   existit autem hoc loco quaedam quaestio subdifficilis, num quando amici noui, digni amicitia, ueteribus sint anteponendi, ut equis uetulis teneros anteponere solemus. indigna homine dubitatio! non enim debent esse amicitiarum sicut aliarum rerum satietates; ueterrima quaeque, ut ea uina, quae uetustatem ferunt, esse debet suauissima; uerumque illud est, quod dicitur, multos modios salis simul edendos esse, ut amicitiae munus expletum sit. nouitates autem si spem adferunt, ut tamquam in herbis non fallacibus fructus appareat, non sunt illae quidem repudiandae, uetustas tamen suo loco conseruanda; maxima est enim uis uetustatis et consuetudinis. quin ipso equo, cuius modo feci mentionem, si nulla res impediat, nemo est, quin eo, quo consueuit, libentius utatur quam intractato et nouo. nec uero in hoc, quod est animal, sed in iis etiam, quae sunt inanima, consuetudo ualet, quom locis ipsis delectemur, montuosis etiam et siluestribus, in quibus diutius commorati sumus. 