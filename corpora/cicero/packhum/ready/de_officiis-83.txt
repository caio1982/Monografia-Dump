sed, ut laudandus regulus in conseruando iure iurando, sic decem illi, quos post cannensem pugnam iuratos ad senatum misit hannibal, se in castra redituros ea, quorum erant potiti poeni, nisi de redimendis captiuis impetrauissent, si non redierunt, uituperandi. de quibus non omnes uno modo. nam polybius, bonus auctor inprimis, ex decem nobilissimis, qui tum erant missi, <unum, qui> egressus e castris redisset, quasi aliquid esset oblitus, romae remansisse. reditu enim in castra liberatum se esse iure iurando interpretabatur, non recte. fraus enim distringit, non dissoluit periurium. fuit igitur stulta calliditas, peruerse imitata prudentiam. itaque decreuit senatus, ut ille ueterator et callidus, uinctus ad hannibalem duceretur. sed illud maximum. octo hominum milia tenebat hannibal, non quos in acie cepisset, aut qui periculo mortis diffugissent, sed qui relicti in castris fuissent a paulo et a uarrone consulibus. eos senatus non censuit redimendos, cum id parua pecunia fieri posset, ut esset insitum militibus nostris aut uincere aut emori. qua quidem re audita fractum animum hannibalis scribit idem, quod senatus populusque romanus rebus afflictis tam excelso animo fuisset. sic  honestatis comparatione ea, quae uidentur utilia, uincuntur. acilius autem, qui graece scripsit historiam, plures ait fuisse, qui in castra reuertissent eadem fraude, ut iure iurando liberarentur eosque a censoribus omnibus ignominiis notatos. sit iam huius loci finis. perspicuum est enim ea, quae timido animo, humili, demisso fractoque fiant, quale fuisset reguli factum, si aut de captiuis quod ipsi opus esse uideretur, non quod rei publicae, censuisset aut domi remanere uoluisset, non esse utilia, quia sint flagitiosa, foeda, turpia. restat quarta pars, quae decore, moderatione, modestia, continentia, temperantia continetur. potest igitur quicquam utile esse, quod sit huic talium uirtutum choro contrarium? atqui ab aristippo cyrenaici atque annicerii philosophi nominati omne bonum in uoluptate posuerunt uirtutemque censuerunt ob eam rem esse c<on>laudandam, quod efficiens esset uoluptatis; quibus obsoletis floret epicurus, eiusdem fere adiutor auctorque sententiae. cum his uiris equisque, ut dicitur, si honestatem tueri ac retinere sententia est, decertandum est. nam si non modo utilitas, sed uita omnis beata corporis firma constitutione eiusque constitutionis spe explorata, ut a metrodoro scriptum est, continetur, certe haec utilitas et quidem summa,—sic enim censent—cum honestate pugnabit. nam ubi primum prudentiae locus dabitur? an ut conquirat undique suauitates? quam  miser uirtutis famulatus seruientis uoluptati. quod autem munus prudentiae? an legere intellegenter uoluptates? fac nihil isto esse iucundius, quid cogitari potest turpius? iam, qui dolorem summum malum dicat, apud eum quem habet locum fortitudo, quae est dolorum laborumque contemptio? quamuis enim multis locis dicat epicurus, sicuti dicit, satis fortiter de dolore, tamen non id spectandum est, quid dicat, sed quid consentaneum sit ei dicere, qui bona uoluptate terminauerit, mala dolore. et si illum audiam de continentia et temperantia, dicit ille quidem multa multis locis, sed aqua haeret, ut aiunt. nam qui potest temperantiam laudare is, qui ponat summum bonum in uoluptate? est enim temperantia libidinum inimica, libidines autem consectatrices uoluptatis. atque in his tamen tribus generibus quoquo modo possunt, non incallide tergiuersantur. prudentiam introducunt scientiam suppeditantem uoluptates, depellentem dolores. fortitudinem quoque aliquo modo expediunt, cum tradunt rationem neglegendae mortis, perpetiendi doloris. etiam temperantiam inducunt non facillime illi quidem, sed tamen quoquo modo possunt. dicunt enim uoluptatis magnitudinem doloris detractione finiri. iustitia uacillat uel iacet potius omnesque eae uirtutes, quae in communitate cernuntur et in socie tate generis humani. neque enim bonitas nec liberalitas nec comitas esse potest, non plus quam amicitia, si haec non per se expetantur, sed ad uoluptatem utilitatemue referantur. conferamus igitur in pauca. nam ut utilitatem nullam esse docuimus, quae honestati esset contraria, sic omnem uoluptatem dicimus honestati esse contrariam. quo magis reprehendendos calliphontem et dinomachum iudico, qui se dirempturos controuersiam putauerunt, si cum honestate uoluptatem tamquam cum homine pecudem copulauissent. non recipit istam coniunctionem honestas, aspernatur, repellit. nec uero finis bonorum et malorum, qui simplex esse debet, ex dissimillimis rebus misceri et temperari potest. sed de hoc—magna enim res est, alio loco pluribus; nunc ad propositum. quemadmodum igitur, si quando ea, quae uidetur utilitas, honestati repugnat, diiudicanda res sit, satis est supra disputatum. sin autem speciem utilitatis etiam uoluptas habere dicetur, nulla potest esse ei cum honestate coniunctio. nam, ut tribuamus aliquid uoluptati, condimenti fortasse non nihil, utilitatis certe nihil habebit. 