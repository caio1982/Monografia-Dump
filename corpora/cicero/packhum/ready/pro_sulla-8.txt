exclusus hac criminatione torquatus rursus in me inruit, me accusat; ait me aliter ac dictum sit in tabulas publicas rettulisse. o di immortales!—uobis enim tribuo quae uestra sunt, nec uero possum meo tantum ingenio dare ut tot res tantas, tam uarias, tam repentinas in illa turbulentissima tempestate rei publicae mea sponte dispexerim—uos profecto animum meum tum conseruandae patriae cupiditate incendistis, uos me ab omnibus ceteris cogitationibus ad unam salutem rei publicae conuertistis, uos denique in tantis tenebris erroris et inscientiae clarissimum lumen menti meae praetulistis. uidi ego hoc, iudices, nisi recenti memoria senatus auctoritatem huius indici monumentis publicis testatus essem, fore ut aliquando non torquatus neque torquati quispiam similis—nam id me multum fefellit—sed ut aliquis  patrimoni naufragus, inimicus oti, bonorum hostis, aliter indicata haec esse diceret, quo facilius uento aliquo in optimum quemque excitato posset in malis rei publicae portum aliquem suorum malorum inuenire. itaque introductis in senatum indicibus constitui senatores qui omnia indicum dicta, interrogata, responsa perscriberent. at quos uiros! non solum summa uirtute et fide, cuius generis erat in senatu facultas maxima, sed etiam quos sciebam memoria, scientia, celeritate scribendi facillime quae dicerentur persequi posse, c. cosconium, qui tum erat praetor, m. messalam, qui tum praeturam petebat, p. nigidium, app. claudium. credo esse neminem qui his hominibus ad uere referendum aut fidem putet aut ingenium defuisse. quid deinde? quid feci? cum scirem ita esse indicium relatum in tabulas publicas ut illae tabulae priuata tamen custodia more maiorum continerentur, non occultaui, non continui domi, sed statim describi ab omnibus librariis, diuidi passim et peruolgari atque edi populo romano imperaui. diuisi tota italia, emisi in omnis prouincias; eius indici ex quo oblata salus esset omnibus expertem esse neminem uolui. itaque dico locum in orbe terrarum esse nullum, quo in loco populi romani nomen sit, quin eodem perscriptum hoc indicium peruenerit. in quo ego tam subito et exiguo et turbido tempore multa diuinitus, ita ut dixi, non mea sponte prouidi, primum ne quis posset tantum aut de rei publicae aut de alicuius periculo meminisse quantum uellet; deinde ne cui liceret umquam reprehendere illud indicium aut temere  creditum criminari; postremo ne quid iam a me, ne quid ex meis commentariis quaereretur, ne aut obliuio mea aut memoria nimia uideretur, ne denique aut neglegentia turpis aut diligentia crudelis putaretur. sed tamen abs te, torquate, quaero: cum indicatus tuus esset inimicus et esset eius rei frequens senatus et recens memoria testis, <et> tibi, meo familiari et contubernali, prius etiam edituri indicium fuerint scribae mei, si uoluisses, quam in codicem rettulissent, <cur> cum uideres aliter fieri, tacuisti, passus es, non mecum aut <ut> cum familiarissimo questus es aut, quoniam tam facile inueheris in amicos, iracundius et uehementius expostulasti? tu, cum tua uox numquam sit audita, cum indicio lecto, descripto, diuolgato quieueris, tacueris, repente tantam rem ementiare et in eum locum te deducas ut, ante quam me commutati indici coargueris, te summae neglegentiae tuo iudicio conuictum esse fateare? 