dec .   54 marcus quinto fratri salutem de gabinio nihil fuit faciendum istorum quae <a te sa>ne amantissime cogitata sunt; 'τότε μοι χάνοι'! feci summa  cum grauitate, ut omnes sentiunt, et summa cum lenitate quae feci. illum neque ursi neque leuaui, testis uehemens fui, praeterea quieui. exitum iudici foedum et perniciosum lenissime tuli; quod quidem bonum mihi nunc denique redundat, ut his malis rei publicae licentiaque audacium, qua ante rumpebar, nunc ne mouear quidem. nihil est enim perditius his hominibus, his temporibus. itaque ex re publica quoniam nihil iam uoluptatis capi potest, cur stomacher nescio. litterae me et studia nostra et otium uillaeque delectant maximeque pueri nostri. angit unus milo; sed uelim finem adferat consulatus. in quo enitar non minus quam sum enisus in nostro, tuque istinc, quod facis, adiuuabis. de quo cetera, nisi plane uis eripuerit, recte sunt; de re familiari timeo. 'ὁ δὲ μαίνεται οὐκέτ’ ἀνεκτῶς', qui ludos † ccc ↄ† comparet. cuius in hoc uno <in>considerantiam et ego sustinebo ut potero et tu ut possis est tuorum neruorum.  de motu temporum uenientis anni, nihil te intellegere uolueram domestici timoris sed de communi rei publicae statu, in quo etiam si nihil procuro, tamen nihil curare uix possum. quam autem te uelim cautum esse in scribendo ex hoc conicito quod ego ad te ne haec quidem scribo quae palam in re publica turbantur, ne cuiusquam animum meae litterae interceptae offendant. qua re domestica cura te leuatum uolo; in re publica scio quam sollicitus esse soleas.  uideo messallam nostrum consulem, si per interregem, sine iudicio; si per dictatorem, tamen sine periculo. odi nihil habet, hortensi calor multum ualebit, gabini absolutio lex impunitatis putatur. ἐν παρέργῳ: de dictatore tamen actum adhuc nihil est. pompeius abest, appius miscet, hirrus parat,  multi intercessores numerantur, populus non curat, principes nolunt, ego quiesco.  de mancipiis quod mihi polliceris, ualde te amo et sum equidem, uti scribis, et romae et <in> praediis infrequens. sed caue, amabo, quicquam quod ad meum commodum attineat, nisi maximo tuo commodo et maxima tua facultate, mi frater, cogitaris.  de epistula uatini risi. sed me ab eo ita obseruari sci<t>o ut eius ista odia non sorbeam solum sed etiam concoquam.  quod me hortaris ut absoluam, habeo absolutum suaue, mihi quidem uti uidetur, ἔπος ad caesarem; sed quaero locupletem tabellarium, ne accidat quod erigonae tuae, cui soli caesare imperatore iter ex gallia tutum non fuit. quid si canem tam bonum non haberet?  <quid?> deturbem aedificium? quod quidem mihi cottidie magis placet, in primisque inferior porticus et eius conclauia fiunt recte. de arcano, caesaris opus est <elegantia> uel mehercule etiam elegantioris alicuius. imagines enim istae et palaestra et piscina et nilus multorum philotimorum est, non diphilorum. sed et ipsi ea adibimus et mittemus et mandabimus.  de felicis testamento tum magis querare, si scias. quas enim tabulas se putauit obsignare, in quibus in uncia firmissimum <locum> tenes, uero (lapsus est per errorem et  suum et †sicurae† serui) non obsignauit; quas noluit, eas obsignauit. ἀλλ’ οἰμωζέτω, nos modo ualeamus.  ciceronem et ut rogas amo et ut meretur et debeo. dimitto autem a me et ut a magistris ne abducam et quod mater †porcia non† discedit, sine qua edacitatem pueri pertimesco. sed sumus una tamen ualde multum.  rescripsi ad omnia. mi suauissime et optime frater, uale. 