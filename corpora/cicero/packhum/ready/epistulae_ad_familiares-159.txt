post .  parte iun .   46 cicero uarroni caninius noster me tuis uerbis admonuit ut scriberem ad te si quid esset quod putarem te scire oportere. est igitur aduentus [caesaris scilicet] in exspectatione; neque tu id ignoras. sed tamen, cum ille scripsisset, ut opinor, se in alsiense uenturum, scripserunt ad eum sui ne id faceret; multos ei molestos fore ipsumque multis; ostiae uideri commodius eum exire posse. id ego non intellegebam quid interesset; sed tamen hirtius mihi dixit et se ad eum et balbum et oppium scripsisse ut ita faceret, homines, ut cognoui, amantis tui.  hoc ego idcirco nosse te uolui ut scires hospitium tibi ubi parares, uel potius <ut> utrubique; quid enim ille facturus sit incertum est. et simul ostentaui tibi me istis esse familiarem et consiliis eorum interesse. quod ego cur nolim nihil uideo. non enim est idem ferre si quid ferendum est et probare si quid non probandum est. etsi quid non probem <e>quidem iam nescio, praeter initia rerum; nam haec in uoluntate fuerunt. uidi enim (nam tu aberas) nostros amicos cupere bellum, hunc autem non tam cupere quam non timere. ergo haec consili fuerunt, reliqua necessaria. uincere autem aut hos aut illos necesse erat.  scio te semper mecum in luctu fuisse cum uideremus cum illud ingens malum, alterius utrius exercitus et ducum interitum, tum uero extremum malorum omnium esse ciuilis belli uictoriam, quam quidem ego etiam illorum timebam ad quos ueneramus; crudeliter enim otiosis minabantur, eratque iis et tua inuisa uoluntas et mea oratio. nunc uero,  si essent nostri potiti, ualde intemperantes fuissent; erant enim nobis perirati, quasi quicquam de nostra salute decreuissemus quod non idem illis censuissemus aut quasi utilius rei publicae fuerit eos etiam ad bestiarum auxilium confugere quam uel emori uel cum spe, si non optima, at aliqua tamen uiuere.  at in perturbata re publica uiuimus. quis negat? sed hoc uiderint ii qui nulla sibi subsidia ad omnis uitae status parauerunt. huc enim ut uenirem superior longius quam uolui fluxit oratio. cum enim te semper magnum hominem duxi, tum quod his tempestatibus es prope solus in portu, fructusque doctrinae percipis eos qui maximi sunt, ut ea consideres eaque tractes quorum et usus et delectatio est omnibus istorum et actis et uoluptatibus anteponenda. equidem hos tuos tusculanensis dies instar esse uitae puto libenterque omnibus omnis opes concesserim ut mihi liceat ui nulla interpellante isto modo uiuere. quod nos quoque imitamur, ut possumus, et in nostris studiis libentissime conquiescimus. quis enim hoc non dederit nobis, ut, cum opera nostra patria siue non possit uti siue nolit, ad eam uitam reuertamur quam multi docti homines, fortasse non recte sed tamen multi, etiam rei publicae praeponendam putauerunt? quae igitur studia magnorum hominum sententia uacationem habent quandam publici muneris, iis concedente re publica cur non abutamur?  sed plus facio quam caninius mandauit. ille enim si quid ego scirem rogarat quod tu nescires; ego tibi ea narro quae tu melius scis quam ipse qui narro. faciam ergo illud quod rogatus sum, ut eorum quae temporis huius sunt, quaecumque audiero, ne quid ignores. 