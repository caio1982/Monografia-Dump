ex .  mai .(?)   44 cicero tironi s. tu uero confice professionem, si potes (etsi haec pecunia ex eo genere est ut professione non egeat, uerum tamen). balbus ad me scripsit tanta se ἐπιφορᾷ oppressum ut loqui  non possit. antonius de lege quod egerit. liceat modo rusticari. ad bithynicum scripsi.  de seruilio tu uideris, qui senectutem non contemnis. etsi atticus noster, quia quondam me commoueri πανικοῖς intellexit, idem semper putat nec uidet quibus praesidiis philosophiae saeptus sim; et hercle, quod timidus ipse est, θορυβοποιεῖ. ego tamen antoni inueteratam sine ulla offensione amicitiam retinere sane uolo scribamque ad eum, sed non ante quam te uidero. nec tamen te auoco a syngrapha; γόνυ κνήμης. cras exspecto leptam et †n.†, ad cuius rutam puleio mihi tui sermonis utendum est.  uale.