o rem quam homines soluti ridere non desinant, tristiores autem sine maximo dolore audire non possint! publiusne clodius, qui ex pontificis maximi domo religionem eripuit, is in meam intulit? huncin uos, qui estis antistites caerimoniarum et sacrorum, auctorem habetis et magistrum publicae religionis? o di immortales!—uos enim haec audire cupio—p. clodius uestra sacra curat, uestrum numen horret, res omnis humanas religione uestra contineri putat? hic non inludit auctoritati horum omnium qui adsunt  summorum uirorum, non uestra, pontifices, grauitate abutitur? ex isto ore religionis uerbum excidere aut elabi potest? quam tu eodem ore, accusando senatum quod seuere de religione decerneret, impurissime taeterrimeque uiolasti. aspicite, pontifices, hominem religiosum et, si uobis uidetur, quod est bonorum pontificum, monete eum modum quendam esse religionis: nimium esse superstitiosum non oportere. quid tibi necesse fuit anili superstitione, homo fanatice, sacrificium quod alienae domi fieret inuisere? quae autem te tanta mentis imbecillitas tenuit ut non putares deos satis posse placari nisi etiam muliebribus religionibus te implicuisses? quem umquam audisti maiorum tuorum, qui et sacra priuata coluerunt et publicis sacerdotiis praefuerunt, cum sacrificium bonae deae fieret interfuisse? neminem, ne illum quidem qui caecus est factus. ex quo intellegitur multa in uita falso homines opinari, cum ille, qui nihil uiderat sciens quod nefas esset, lumina amisit, istius, qui non solum aspectu sed etiam incesto flagitio et stupro caerimonias polluit, poena omnis oculorum ad caecitatem mentis est conuersa. hoc auctore tam casto, tam religioso, tam sancto, tam pio potestis, pontifices, non commoueri, cum suis dicat se manibus domum ciuis optimi euertisse et eam isdem manibus consecrasse? 