hoc autem loco tantum explicemus haec honesta, quae dico, praeterquam quod nosmet ipsos diligamus, praeterea suapte natura per se esse expetenda. indicant pueri, in quibus ut in speculis natura cernitur. quanta studia decertantium sunt! quanta ipsa cer tamina! ut illi efferuntur laetitia, cum uicerunt! ut pudet uictos! ut se accusari nolunt! quam cupiunt laudari! quos illi labores non perferunt, ut aequalium principes sint! quae memoria est in iis bene merentium, quae referendae gratiae cupiditas! atque ea in optima quaque indole maxime apparent, in qua haec honesta, quae intellegimus, a natura tamquam adumbrantur. sed haec in pueris; expressa uero in iis aetatibus, quae iam confirmatae sunt. quis est tam dissimilis homini, qui non moueatur et offensione turpitudinis et comprobatione honestatis? quis est, qui non oderit libidinosam, proteruam adolescentiam? quis contra in illa aetate pudorem, constantiam, etiamsi sua nihil intersit, non tamen diligat? quis pullum numitorium fregellanum, proditorem, quamquam rei publicae nostrae profuit, non odit? quis <suae> urbis conseruatorem codrum, quis erechthei filias non maxime laudat? cui tubuli nomen odio non est? quis aristidem non mortuum diligit? an obliuiscimur, quantopere in audiendo in legendoque moueamur, cum pie, cum amice, cum magno animo aliquid factum cognoscimus? quid loquor de nobis, qui ad laudem et ad decus nati, suscepti, instituti sumus? qui clamores uulgi atque imperitorum excitantur in theatris, cum illa dicuntur: 'ego sum orestes', contraque ab altero: 'immo enimuero ego sum, inquam, orestes!' cum autem etiam exitus ab utroque datur conturbato errantique regi, ambo ergo se una necari cum precantur, quotiens hoc agitur, ecquandone nisi ad mirationibus maximis? nemo est igitur, quin hanc affectionem animi probet atque laudet, qua non modo utilitas nulla quaeritur, sed contra utilitatem etiam conseruatur fides. talibus exemplis non fictae solum fabulae, uerum etiam historiae refertae sunt, et quidem maxime nostrae. nos enim ad sacra idaea accipienda optimum uirum delegimus, nos tutores misimus regibus, nostri imperatores pro salute patriae sua capita uouerunt, nostri consules regem inimicissimum moenibus iam adpropinquantem monuerunt, a ueneno ut caueret, nostra in re publica [lucretia] et quae per uim oblatum stuprum uoluntaria morte lueret inuenta est et qui interficeret filiam, ne stupraretur. quae quidem omnia et innumerabilia praeterea quis est quin intellegat et eos qui fecerint dignitatis splendore ductos inmemores fuisse utilitatum suarum nosque, cum ea laudemus, nulla alia re nisi honestate duci? 