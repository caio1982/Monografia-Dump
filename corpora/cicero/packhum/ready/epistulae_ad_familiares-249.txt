v Non .  Mai .   44  in Pompeiano CICERO CASSIO S. Finem nullam facio, mihi crede, Cassi, de te et Bruto nostro, id est de tota re publica, cogitandi, cuius omnis spes in vobis est et in D. Bruto; quam quidem iam habeo ipse meliorem re publica a Dolabella meo praeclarissime gesta. manabat enim illud malum urbanum et ita corroborabatur cottidie ut ego quidem et urbi et otio diffiderem urbano, sed ita compressum est ut mihi videamur omne iam ad tempus ab illo dumtaxat sordidissimo periculo tuti futuri.  Reliqua magna sunt ac multa, sed posita omnia in vobis. quamquam primum quicque explicemus. nam ut adhuc  quidem actum est, non regno sed rege liberati videmur. interfecto enim rege regios omnis nutus tuemur, neque vero id solum, sed etiam quae ipse ille, si viveret, non faceret, ea nos quasi cogitata ab illo probamus. nec eius quidem rei finem video. tabulae figuntur, immunitates dantur, pecuniae maximae discribuntur, exsules reducuntur, senatus consulta falsa referuntur, ut tantum modo odium illud hominis impuri et servitutis dolor depulsus esse videatur, res publica iaceat in iis perturbationibus in quas eam ille coniecit.  Haec omnia vobis sunt expedienda, nec hoc cogitandum, satis iam habere rem publicam a vobis. habet illa quidem tantum quantum numquam mihi in mentem venit optare; sed contenta non est et pro magnitudine et animi et benefici vestri a vobis magna desiderat. adhuc ulta suas iniurias est per vos interitu tyranni, nihil amplius. ornamenta vero sua quae reciperavit? an quod ei mortuo paret quem vivum ferre non poterat? cuius aera refigere debebamus, eius etiam chirographa defendimus? at enim ita decrevimus. fecimus id quidem temporibus cedentes, quae valent in re publica plurimum; sed immoderate quidam et ingrate nostra facili- tate abutuntur.  Verum haec propediem et multa alia coram. interim velim sic tibi persuadeas, mihi cum rei publicae, quam semper habui carissimam, tum amoris nostri causa maximae curae esse tuam dignitatem. da operam ut valeas.  Vale. 