u non .  mai .   44  in pompeiano cicero cassio s. finem nullam facio, mihi crede, cassi, de te et bruto nostro, id est de tota re publica, cogitandi, cuius omnis spes in uobis est et in d. bruto; quam quidem iam habeo ipse meliorem re publica a dolabella meo praeclarissime gesta. manabat enim illud malum urbanum et ita corroborabatur cottidie ut ego quidem et urbi et otio diffiderem urbano, sed ita compressum est ut mihi uideamur omne iam ad tempus ab illo dumtaxat sordidissimo periculo tuti futuri.  reliqua magna sunt ac multa, sed posita omnia in uobis. quamquam primum quicque explicemus. nam ut adhuc  quidem actum est, non regno sed rege liberati uidemur. interfecto enim rege regios omnis nutus tuemur, neque uero id solum, sed etiam quae ipse ille, si uiueret, non faceret, ea nos quasi cogitata ab illo probamus. nec eius quidem rei finem uideo. tabulae figuntur, immunitates dantur, pecuniae maximae discribuntur, exsules reducuntur, senatus consulta falsa referuntur, ut tantum modo odium illud hominis impuri et seruitutis dolor depulsus esse uideatur, res publica iaceat in iis perturbationibus in quas eam ille coniecit.  haec omnia uobis sunt expedienda, nec hoc cogitandum, satis iam habere rem publicam a uobis. habet illa quidem tantum quantum numquam mihi in mentem uenit optare; sed contenta non est et pro magnitudine et animi et benefici uestri a uobis magna desiderat. adhuc ulta suas iniurias est per uos interitu tyranni, nihil amplius. ornamenta uero sua quae reciperauit? an quod ei mortuo paret quem uiuum ferre non poterat? cuius aera refigere debebamus, eius etiam chirographa defendimus? at enim ita decreuimus. fecimus id quidem temporibus cedentes, quae ualent in re publica plurimum; sed immoderate quidam et ingrate nostra facilitate abutuntur.  uerum haec propediem et multa alia coram. interim uelim sic tibi persuadeas, mihi cum rei publicae, quam semper habui carissimam, tum amoris nostri causa maximae curae esse tuam dignitatem. da operam ut ualeas.  uale. 