sed in his omnibus officiis tribuendis uidendum erit, quid cuique maxime necesse sit et quid quisque uel sine nobis aut possit consequi aut non possit. ita non idem erunt necessitudinum gradus qui temporum, suntque officia, quae aliis magis quam aliis debeantur, ut uicinum citius adiuueris in fructibus percipiendis quam aut fratrem aut familiarem, at, si lis in iudicio sit, propinquum potius et amicum quam uicinum defenderis. [¹⁷haec igitur et talia circumspicienda sunt in omni officio et consuetudo exercitatioque capienda, ut boni ratiocinatores officiorum esse possimus et addendo deducendoque uidere, quae reliqui summa fiat, ex quo quantum cuique debeatur intellegas.]¹⁷ sed ut nec medici nec imperatores nec oratores quamuis artis praecepta perceperint, quicquam magna laude dignum sine usu et exercitatione consequi possunt, sic officii conseruandi praecepta traduntur illa quidem, ut facimus ipsi, sed rei magnitudo usum quoque exercitationemque desiderat. atque ab iis rebus, quae sunt in iure societatis humanae, quemadmodum ducatur honestum, ex quo aptum est officium, satis fere diximus.  intellegendum autem est, cum proposita sint genera  quattuor, e quibus honestas officiumque manaret, splendidissimum uideri, quod animo magno elatoque humanasque res despiciente factum sit. itaque in probris maxime in promptu est, si quid tale dici potest: 'uos enim iuuenes animum geritis muliebrem, illa  uirgo uiri' et si quid eiusmodi: 'salmacida spolia sine sudore et sanguine.' contraque in laudibus, quae magno animo et fortiter excellenterque gesta sunt, ea nescio quomodo quasi pleniore ore laudamus. hinc rhetorum campus de marathone, salamine, plataeis, thermopylis, leuctris, <hinc no>ster cocles, hinc decii, hinc cn. et p. scipiones, hinc m. marcellus, innumerabiles alii, maximeque ipse populus romanus animi magnitudine excellit. declaratur autem studium bellicae gloriae, quod statuas quoque uidemus ornatu fere militari. 