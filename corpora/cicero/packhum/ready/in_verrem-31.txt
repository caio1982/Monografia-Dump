huic homini parcetis igitur, iudices, cuius tanta peccata sunt ut ii quibus iniurias fecerit neque legitimum tempus exspectare ad ulciscendum neque uim tantam doloris in posterum differre potuerint? circumsessus es. a quibus? a lampsacenis. barbaris hominibus, credo, aut iis qui populi romani nomen contemnerent. immo uero ab hominibus et natura et consuetudine et disciplina lenissi mis, porro autem populi romani condicione sociis, fortuna seruis, uoluntate supplicibus: ut perspicuum sit omnibus, nisi tanta acerbitas iniuriae, tanta uis sceleris fuisset ut lampsaceni moriendum sibi potius quam perpetiendum putarent, numquam illos in eum locum progressuros fuisse ut uehementius odio libidinis tuae quam legationis metu mouerentur. nolite, per deos immortalis, cogere socios atque exteras nationes hoc uti perfugio, quo, nisi uos uindicatis, utentur necessario! lampsacenos in istum numquam ulla res mitigasset nisi eum poenas romae daturum credidissent: etsi talem acceperant iniuriam, quam nulla lege satis digne persequi possent, tamen incommoda sua nostris committere legibus et iudiciis quam dolori suo permittere maluerunt. tu mihi, cum circumsessus a tam inlustri ciuitate sis propter tuum scelus atque flagitium, cum coegeris homines miseros et calamitosos quasi desperatis nostris legibus et iudiciis ad uim, ad manus, ad arma confugere, cum te in oppidis et ciuitatibus amicorum non legatum populi romani, sed tyrannum libidinosum crudelemque praebueris, cum apud exteras nationes imperi nominisque nostri famam tuis probris flagitiisque uiolaris, cum te ex ferro amicorum populi romani eripueris atque ex flamma sociorum euolaris, hic tibi perfugium speras futurum? erras: ut huc incideres, non ut hic conquiesceres, illi te uiuum exire passi sunt. 