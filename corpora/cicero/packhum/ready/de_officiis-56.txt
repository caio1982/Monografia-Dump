sed cum tota philosophia, mi cicero, frugifera et fructuosa nec ulla pars eius inculta ac deserta sit, tum nullus feracior in ea locus est nec uberior, quam de officiis, a quibus constanter honesteque uiuendi praecepta ducuntur. quare quamquam a cratippo nostro, principe huius memoriae philosophorum, haec te assidue audire atque accipere confido, tamen conducere arbitror talibus aures tuas uocibus undique circumsonare, nec eas, si fieri possit, quicquam aliud audire. quod cum omnibus est faciendum, qui uitam honestam ingredi cogitant, tum haud scio an nemini potius quam tibi. sustines enim non paruam expectationem imitandae industriae nostrae, magnam honorum, non nullam fortasse nominis. suscepisti onus praeterea graue et athenarum et cratippi; ad quos cum tamquam ad mercaturam bonarum artium sis profectus, inanem redire turpissimum est dedecorantem et urbis auctoritatem et magistri. quare quantum coniti animo potes, quantum labore contendere, si discendi labor est potius quam uoluptas, tantum fac ut efficias neue committas, ut, cum omnia suppeditata sint a nobis, tute tibi defuisse uideare. sed haec hacte nus; multa enim saepe ad te cohortandi gratia scripsimus; nunc ad reliquam partem propositae diuisionis reuertamur.  panaetius igitur, qui sine controuersia de officiis accuratissime disputauit quemque nos correctione quadam adhibita potissimum secuti sumus, tribus generibus propositis, in quibus deliberare homines et consultare de officio solerent, uno cum dubitarent, honestumne id esset, de quo ageretur, an turpe, altero utilene esset an inutile, tertio, si id, quod speciem haberet honesti, pugnaret cum eo, quod utile uideretur, quomodo ea discerni oporteret, de duobus generibus primis tribus libris explicauit, de tertio autem genere deinceps se scripsit dicturum nec exsoluit id, quod promiserat. quod eo magis miror, quia scriptum a discipulo eius posidonio est, triginta annis uixisse panaetium posteaquam illos libros edidisset. quem locum miror a posidonio breuiter esse tactum in quibusdam commentariis, praesertim cum scribat nullum esse locum in tota philosophia tam necessarium. minime uero assentior iis, qui negant eum locum a panaetio praetermissum, sed consulto relictum, nec omnino scribendum fuisse, quia numquam posset utilitas cum honestate pugnare. de quo alterum potest habere dubitationem, adhibendumne fuerit hoc genus, quod in diuisione panaetii tertium est an plane omittendum, alterum dubitari non potest, quin a panaetio susceptum sit, sed relictum. nam qui e diuisione tripertita duas partes absoluerit, huic necesse est restare tertiam; praeterea in extremo libro tertio de hac parte pollicetur se deinceps esse dicturum. accedit eodem testis locuples posidonius, qui etiam  scribit in quadam epistola, p. rutilium rufum dicere solere, qui panaetium audierat, ut nemo pictor esset inuentus, qui in coa uenere eam partem, quam apelles inchoatam reliquisset, absolueret—oris enim pulchritudo reliqui corporis imitandi spem auferebat—, sic ea, quae panaetius praetermisisset et non perfecisset, propter eorum, quae perfecisset, praestantiam neminem persecutum. 