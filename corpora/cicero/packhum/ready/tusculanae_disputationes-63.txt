dicet aliquis: quid ergo? tu epicurum existimas ista uoluisse, aut libidinosas eius fuisse sententias? ego uero minime; uideo enim ab eo dici multa seuere, multa praeclare. itaque, ut saepe dixi, de acumine agitur eius, non de moribus; quamuis spernat uoluptates eas quas modo laudauit, ego tamen meminero quod uideatur ei summum bonum. non enim uerbo solum posuit uoluptatem, sed explanauit quid diceret: 'saporem' inquit 'et corporum complexum et ludos atque cantus et formas eas quibus oculi iucunde moueantur.' num fingo, num mentior? cupio refelli. quid enim laboro nisi ut ueritas in omni quaestione explicetur? 'at idem ait non crescere uoluptatem dolore detracto, summamque esse uoluptatem nihil dolere.' paucis uerbis tria magna peccata: unum, quod secum ipse pugnat. modo enim ne suspicari quidem se  quicquam bonum, nisi sensus quasi titillarentur uoluptate; nunc autem summam uoluptatem esse dolore carere: potestne magis secum ipse pugnare? alterum peccatum, quod, cum in natura tria sint, unum gaudere, alterum dolere, tertium nec gaudere nec dolere, hic primum et tertium putat idem esse nec distinguit a non dolendo uoluptatem. tertium peccatum commune cum quibusdam, quod, cum uirtus maxime expetatur eiusque adipiscendae causa philosophia quaesita sit, ille a uirtute summum bonum separauit. 'at laudat saepe uirtutem'. et quidem c. gracchus, cum largitiones maximas fecisset et effudisset aerarium, uerbis tamen defendebat aerarium. quid uerba audiam, cum facta uideam? l. piso ille frugi semper contra legem frumentariam dixerat. is lege lata consularis ad frumentum accipiundum uenerat. animum aduertit gracchus in contione pisonem stantem; quaerit audiente p. r., qui sibi constet, cum ea lege frumentum petat, quam dissuaserit. 'nolim' inquit 'mea bona, gracche, tibi uiritim diuidere libeat, sed, si facias, partem petam.' parumne declarauit uir grauis et sapiens lege sempronia patrimonium publicum dissupari? lege orationes gracchi, patronum aerarii esse dices. negat epicurus iucunde posse uiui, nisi cum uirtute uiuatur, negat ullam in sapientem uim esse fortunae, tenuem uictum antefert copioso, negat ullum esse tempus, quo sapiens non beatus sit. omnia philosopho digna, sed cum uoluptate pugnantia. 'non istam dicit uoluptatem'. dicat quamlibet; nempe eam dicit, in qua uirtutis nulla pars insit. age, si uoluptatem non intellegimus, ne dolorem  quidem? nego igitur eius esse, qui dolore summum malum metiatur, mentionem facere uirtutis. 