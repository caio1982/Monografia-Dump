imitatio est, qua i<n>pellimur cum diligenti ratione ut aliquorum similes in dicendo ualeamus esse.  exercitatio est a<d>siduus usus consuetudoque dicendi.  quoniam ergo demonstratum est, quas causas oratorem recipere quasque res habere conueniat, nunc, quemadmodum possit oratio ad rationem oratoris officii a<d>commodari, dicendum uidetur.  inuentio in sex partes orationis consumitur: in exordium, narrationem, diuisionem, confirmationem, confutationem, conclusionem.  exordium est principium orationis, per quod animus auditoris constituitur ad audiendum.  narratio est rerum gestarum aut proinde ut gestarum expositio.  diuisio est, per quam aperimus, quid conueniat, quid in controuersia sit, et per quam exponimus, quibus de rebus simus acturi.  confirmatio est nostrorum argumentorum expositio cum a<d>seueratione.  confutatio est contrariorum locorum dissolutio.  conclusio est artificiosus orationis terminus.   nunc, quoniam una cum oratoris officiis, quo res cognitu facilior esset, producti sumus, ut de orationis partibus loqueremur et eas ad inuentionis rationem a<d>commodaremus, de exordio primum dicendum uidetur.  causa posita, quo commodius exordiri possimus, genus causae est considerandum. genera causarum sunt qua<t>tuor: honestum, turpe, dubium, humile. 