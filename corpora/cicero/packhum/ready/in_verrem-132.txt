neque ego huius fugitiui, iudices, uobis epistulam reci tassem, nisi ut ex ea totius familiae praecepta et instituta et disciplinam cognosceretis. uidetis ut moneat apronium quibus rebus ac muneribus se insinuet in familiaritatem metelli, uolteium corrumpat, scribas accensumque pretio deleniat. ea praecipit quae uidit, ea monet alienum hominem quae domi didicit ipse; uerum in hoc errat uno, quod existimat easdem uias ad omnium familiaritates esse munitas. quamquam merito sum iratus metello, tamen haec quae uera sunt dicam. apronius ipsum metellum non pretio, ut uerrem, non conuiuio, non muliere, non sermone impuro atque improbo posset corrumpere, quibus rebus non sensim atque moderate ad istius amicitiam adrepserat, sed breui tempore totum hominem totamque eius praeturam possederat; cohortem autem metelli, quam uocat, quid erat quod corrumperet, ex qua recuperatores in aratorem nulli dabantur? nam quod scribit metelli filium puerum esse, uehementer errat; non enim ad omnis praetorum filios idem aditus sunt. o timarchide, metelli est filius in prouincia non puer, sed adulescens pudens ac bonus, dignus illo loco ac nomine; uester iste puer praetextatus in prouincia quem ad modum fuisset non dicerem si pueri esse illam culpam ac non patris existimarem. tune, cum te ac tuam uitam nosses, in siciliam tecum grandem praetextatum filium ducebas, ut, etiamsi natura puerum a paternis uitiis atque a generis similitudine abduceret, consuetudo tamen eum et disciplina degenerare non sineret? fac enim fuisse in eo c. laeli aut m. catonis materiem atque indolem: quid ex eo boni sperari atque effici potest qui in patris luxurie sic uixerit ut nullum umquam pudicum neque sobrium conuiuium  uiderit, qui in epulis cotidianis adulta aetate per triennium inter impudicas mulieres et intemperantis uiros uersatus sit, nihil umquam audierit a patre quo pudentior aut melior esset, nihil umquam patrem facere uiderit quod cum imitatus esset non, id quod turpissimum est, patris similis putaretur? 