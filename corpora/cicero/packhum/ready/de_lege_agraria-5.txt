quam ob rem, per deos immortalis! conligite uos, tribuni plebis, deserite eos a quibus, nisi prospicitis, breui tempore deseremini, conspirate nobiscum, consentite cum bonis, communem rem publicam communi studio atque amore  defendite. multa sunt occulta rei publicae uolnera, multa nefariorum ciuium perniciosa consilia; nullum externum periculum est, non rex, non gens ulla, non natio pertimescenda est; inclusum malum, intestinum ac domesticum est. huic pro se quisque nostrum mederi atque hoc omnes sanare uelle debemus. erratis, si senatum probare ea quae dicuntur a me putatis, populum autem esse in alia uoluntate. omnes qui se incolumis uolent sequentur auctoritatem consulis soluti a cupiditatibus, liberi a delictis, cauti in periculis, non timidi in contentionibus. quod si qui uestrum spe ducitur se posse turbulenta ratione honori uelificari suo, primum me consule id sperare desistat, deinde habeat me ipsum sibi documento, quem equestri ortum loco consulem uidet, quae uitae uia facillime uiros bonos ad honorem dignitatemque perducat. quod si uos uestrum mihi studium, patres conscripti, ad communem dignitatem defendendam profitemini, perficiam profecto, id quod maxime res publica desiderat, ut huius ordinis auctoritas, quae apud maiores nostros fuit, eadem nunc longo interuallo rei publicae restituta esse uideatur.  de lege agraria oratio secunda contra p. seruilium rullum tr. pleb. ad populum  est hoc in more positum, quirites, institutoque maiorum, ut ei qui beneficio uestro imagines familiae suae consecuti sunt eam primam habeant contionem, qua gratiam benefici uestri cum suorum laude coniungant. qua in oratione non nulli aliquando digni maiorum loco reperiuntur, plerique autem hoc perficiunt ut tantum maioribus eorum debitum esse uideatur, unde etiam quod posteris solueretur redundaret. mihi, quirites, apud uos de meis maioribus dicendi facultas non datur, non quo non tales fuerint qualis nos illorum sanguine creatos disciplinisque institutos uidetis, sed quod laude populari atque honoris uestri luce caruerunt. de me autem ipso uereor ne adrogantis sit apud uos dicere, ingrati tacere. nam et quibus studiis hanc dignitatem consecutus sim memet ipsum commemorare perquam graue est, et silere de tantis uestris beneficiis nullo modo possum. qua re adhibebitur a me certa ratio moderatioque dicendi, ut quid a uobis acceperim commemorem, qua re dignus uestro summo honore singularique iudicio sim, ipse  modice dicam, si necesse erit, uos eosdem existimaturos putem qui iudicauistis. 