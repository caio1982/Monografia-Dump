quid dicis? an bello fugitiuorum siciliam uirtute tua liberatam? magna laus et honesta oratio; sed tamen quo bello? nos enim, post illud bellum quod m'. aquilius confecit, sic accepimus, nullum in sicilia fugitiuorum bellum fuisse. 'at in italia fuit.' fateor, et magnum quidem ac uehemens. num igitur ex eo bello partem aliquam laudis appetere conaris? num tibi illius uictoriae gloriam cum  m. crasso aut cn. pompeio communicatam putas? non arbitror hoc etiam tuae deesse impudentiae, ut quicquam eius modi dicere audeas. obstitisti uidelicet ne ex italia transire in siciliam fugitiuorum copiae possent. ubi, quando, qua ex parte? cum aut ratibus aut nauibus conarentur accedere? nos enim nihil umquam prorsus audiuimus, sed illud audiuimus, m. crassi, fortissimi uiri, uirtute consilioque factum ne ratibus coniunctis freto fugitiui ad messanam transire possent, a quo illi conatu non tanto opere prohibendi fuissent, si ulla in sicilia praesidia ad illorum aduentum opposita putarentur.  at cum esset in italia bellum tam prope a sicilia, tamen in sicilia non fuit. quid mirum? ne cum in sicilia quidem fuit eodem interuallo, pars eius belli in italiam ulla peruasit. etenim propinquitas locorum ad utram partem hoc loco profertur? utrum aditum facilem hostibus an contagionem imitandi belli periculosam fuisse? aditus omnis hominibus sine ulla facultate nauium non modo disiunctus sed etiam clausus est, ut illis quibus siciliam propinquam fuisse dicis facilius fuerit ad oceanum peruenire quam ad peloridem accedere. contagio autem ista seruilis belli cur abs te potius quam ab iis omnibus qui ceteras prouincias obtinuerunt praedicatur? an quod in sicilia iam antea bella fugitiuorum fuerunt? at ea ipsa causa est cur ista prouincia minimo in periculo sit et fuerit. nam posteaquam illinc m'. aquilius decessit, omnium instituta atque edicta praetorum fuerunt eius modi ut ne quis cum telo seruus esset. uetus est quod dicam, et propter seueritatem exempli nemini fortasse uestrum inauditum, l. domitium praetorem in sicilia, cum aper ingens ad eum adlatus esset, admiratum requisisse quis eum percussisset; cum audisset pastorem  cuiusdam fuisse, eum uocari ad se iussisse; illum cupide ad praetorem quasi ad laudem atque ad praemium accucurrisse; quaesisse domitium qui tantam bestiam percussisset; illum respondisse, uenabulo; statim deinde iussu praetoris in crucem esse sublatum. durum hoc fortasse uideatur, neque ego ullam in partem disputo: tantum intellego, maluisse domitium crudelem in animaduertendo quam in praetermittendo dissolutum uideri. ergo his institutis prouinciae iam tum, cum bello sociorum tota italia arderet, homo non acerrimus nec fortissimus, c. norbanus, in summo otio fuit: perfacile enim sese sicilia iam tuebatur, ut ne quod ex ipsa bellum posset exsistere. etenim cum nihil tam coniunctum sit quam negotiatores nostri cum siculis usu, re, ratione, concordia, et cum ipsi siculi res suas ita constitutas habeant ut iis pacem expediat esse, imperium autem populi romani sic diligant ut id imminui aut commutari minime uelint, cumque haec a seruorum bello pericula et praetorum institutis et dominorum disciplina prouisa sint, nullum est malum domesticum quod ex ipsa prouincia nasci possit. 