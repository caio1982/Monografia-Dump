illud autem ipsum qui optineri potest, quod dicitis, omnis animi et uoluptates et dolores ad corporis uoluptates ac dolores pertinere? nihilne te delectat umquam —uideo, quicum loquar—, te igitur, torquate, ipsum per se nihil delectat? omitto dignitatem, honestatem, speciem ipsam uirtutum, de quibus ante dictum est, haec leuiora ponam: poëma, orationem cum aut scribis aut legis, cum omnium factorum, cum regionum conquiris historiam, signum, tabula, locus amoenus, ludi, uenatio, uilla luculli—nam si 'tuam' dicerem, latebram haberes; ad corpus diceres pertinere—, sed ea, quae dixi, ad corpusne refers? an est aliquid, quod te sua sponte delectet? aut pertinacissimus fueris, si in eo perstiteris ad corpus ea, quae dixi, referri, aut deserueris totam epicuri uoluptatem, si negaueris.  quod uero a te disputatum est maiores esse uoluptates et dolores animi quam corporis, quia trium temporum particeps animus sit, corpore autem praesentia solum sentiantur, qui id probari potest, ut is, qui propter me aliquid gaudeat, plus quam ego ipse gaudeat? [animo uoluptas oritur propter uoluptatem corporis, et maior est animi uoluptas quam corporis. ita fit, ut gratulator laetior sit quam is, cui gratulatur.] sed dum  efficere uultis beatum sapientem, cum maximas animo uoluptates percipiat omnibusque partibus maiores quam corpore, quid occurrat non uidetis. animi enim quoque dolores percipiet omnibus partibus maiores quam corporis. ita miser sit aliquando necesse est is, quem uos beatum semper uultis esse, nec uero id, dum omnia ad uoluptatem doloremque referetis, efficietis umquam. 