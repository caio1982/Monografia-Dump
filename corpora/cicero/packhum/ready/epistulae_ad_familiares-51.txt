sept .   46(?) m. cicero s. d. m. marcello etsi perpaucis ante diebus dederam q. mucio litteras ad te pluribus uerbis scriptas quibus declaraueram quo te animo censerem esse oportere et quid tibi faciendum arbitrarer, tamen, cum theophilus, libertus tuus, proficisceretur, cuius ego fidem erga te beneuolentiamque perspexeram, sine meis litteris eum ad te uenire nolui.  isdem igitur de rebus etiam atque etiam hortor quibus superioribus litteris hortatus sum, ut in ea re publica quaecumque est quam primum uelis esse. multa uidebis fortasse quae nolis, non plura tamen quam audis cottidie. non est porro tuum uno sensu solum oculorum moueri, cum idem illud auribus percipias, quod etiam maius uideri solet, minus laborare.  at tibi ipsi dicendum erit aliquid quod non sentias aut faciendum quod non probes. primum tempori cedere, id est necessitati parere, semper sapientis est habitum. deinde non habet, ut nunc quidem est, id uiti res. dicere fortasse quae sentias non licet, tacere plane licet. omnia enim delata ad unum sunt. is utitur consilio ne suorum quidem, sed suo. quod non multo secus fieret si is rem publicam teneret quem secuti sumus. an qui in bello, cum omnium nostrum coniunctum esset periculum, suo et certorum hominum minime prudentium consilio uteretur eum magis communem cen semus in uictoria futurum fuisse quam incertis in rebus fuisset? et qui nec te consule tuum sapientissimum consilium secutus esset nec fratre tuo consulatum ex auctoritate tua gerente uobis auctoribus uti uoluerit nunc omnia tenentem nostras sententias desideraturum censes fuisse?  omnia sunt misera in bellis ciuilibus, quae maiores nostri ne semel quidem, nostra aetas saepe iam sensit, sed miserius nihil quam ipsa uictoria; quae etiam si ad meliores uenit, tamen eos ipsos ferociores impotentioresque reddit, ut, etiam si natura tales non sint, necessitate esse cogantur. multa enim uictori eorum arbitrio per quos uicit etiam inuito facienda sunt. an tu non uidebas mecum simul quam illa crudelis esset futura uictoria? igitur tunc quoque careres patria ne quae nolles uideres? 'non' inquies; 'ego enim ipse tenerem opes et dignitatem meam.' at erat tuae uirtutis in minimis tuas res ponere, de re publica uehementius laborare.  deinde qui finis istius consili est? nam adhuc et factum tuum probatur et ut in tali re etiam fortuna laudatur: factum, quod et initium belli necessario secutus sis et extrema sapienter persequi nolueris; fortuna, quod honesto otio tenueris et statum et famam dignitatis tuae. nunc uero nec locus tibi ullus dulcior esse debet patria nec eam diligere minus debes quod deformior est, sed misereri potius nec eam multis claris uiris orbatam priuare etiam aspectu tuo.  denique, si fuit magni animi non esse supplicem uictori, uide ne superbi sit aspernari eiusdem liberalitatem, et, <si> sapientis est carere patria, duri non desiderare, et, si re publica non possis frui, stulti sit nolle priuata.  caput illud est, ut, si ista uita tibi commodior esse uideatur, cogitandum tamen sit ne tutior non sit. magna gladiorum est licentia, sed in externis locis minor etiam ad facinus uerecundia.   mihi salus tua tantae curae est ut marcello, fratri tuo, aut par aut certe proximus sim. tuum est consulere temporibus et incolumitati et uitae et fortunis tuis.