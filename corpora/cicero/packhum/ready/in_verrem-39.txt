ac, per deos immortalis! quid est quod de hoc dici possit? iterum enim iam quaero abs te, sicut modo in illo capite anniano de mulierum hereditatibus, nunc in hoc de hereditatum possessionibus, cur ea capita in edictum prouinciale transferre nolueris. utrum digniores homines existimasti eos qui habitant in prouincia quam nos qui aequo iure uteremur, an aliud romae aequum est, aliud in sicilia? non enim hoc potest hoc loco dici, multa esse in prouinciis aliter edicenda; non de hereditatum quidem possessionibus,  non de mulierum hereditatibus. nam in utroque genere uideo non modo ceteros, sed te ipsum totidem uerbis edixisse quot uerbis edici romae solet. quae romae magna cum infamia pretio accepto edixeras, ea sola te, ne gratis in prouincia male audires, ex edicto siciliensi sustulisse uideo.  et cum edictum totum eorum arbitratu, quam diu fuit designatus, componeret qui ab isto ius ad utilitatem suam nundinarentur, tum uero in magistratu contra illud ipsum edictum suum sine ulla religione decernebat. itaque l. piso multos codices impleuit earum rerum in quibus ita intercessit, quod iste aliter atque ut edixerat decreuisset; quod uos oblitos esse non arbitror, quae multitudo, qui ordo ad pisonis sellam isto praetore solitus sit conuenire; quem iste conlegam nisi habuisset, lapidibus coopertus esset in foro. sed eo leuiores istius iniuriae uidebantur quod erat in aequitate prudentiaque pisonis paratissimum perfugium, quo sine labore, sine molestia, sine impensa, etiam sine patrono homines uterentur. nam, quaeso, redite in memoriam, iudices, quae libido istius in iure dicundo fuerit, quae uarietas decretorum, quae nundinatio, quam inanes domus eorum omnium qui de iure ciuili consuli solent, quam plena ac referta chelidonis; a qua muliere cum erat ad eum uentum et in aurem eius insusurratum, alias reuocabat eos inter quos iam decreuerat, decretumque mutabat, alias inter aliquos contrarium sine ulla religione decernebat ac proxumis paulo ante decreuerat. hinc illi homines erant qui etiam ridiculi inueniebantur ex dolore; quorum alii, id quod saepe audistis, negabant mirandum esse ius tam nequam esse uerrinum; alii etiam frigidiores erant, sed quia stomachabantur ridiculi uidebantur esse, cum sacerdotem exsecrabantur qui uerrem tam  nequam reliquisset. quae ego non commemorarem,—neque enim perfacete dicta neque porro hac seueritate digna sunt, —nisi uos illud uellem recordari, istius nequitiam et iniquitatem tum in ore uulgi atque in communibus prouerbiis esse uersatam. 