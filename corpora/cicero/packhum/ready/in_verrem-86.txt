nunc ad sociorum tabulas accepti et expensi, quas remouere honeste nullo modo potuerunt, et ad amicum tuum  carpinatium reuertemur. inspiciebamus syracusis a carpinatio confectas tabulas societatis, quae significabant multis nominibus eos homines uersuram a carpinatio fecisse qui pecunias uerri dedissent; quod erit uobis luce clarius, iudices, tum cum eos ipsos produxero qui dederunt; intellegetis enim illa tempora per quae, cum essent in periculo, pretio sese redemerunt cum societatis tabulis non solum consulibus uerum etiam mensibus conuenire. cum haec maxime cognosceremus et in manibus tabulas haberemus, repente aspicimus lituras eius modi quasi quaedam uulnera tabularum recentia. statim suspicione offensi ad ea ipsa nomina oculos animumque transtulimus. erant acceptae pecuniae c.  uerrucio c. f. , sic tamen ut usque ad alterum r litterae constarent integrae, reliquae omnes essent in litura; alterum, tertium, quartum, permulta erant eiusdem modi nomina. cum manifesto res flagitiosa litura tabularum atque insignis turpitudo teneretur, quaerere incipimus de carpinatio quisnam is esset uerrucius quicum tantae pecuniae rationem haberet. haerere homo, uersari, rubere. quod lege excipiuntur tabulae publicanorum quo minus romam deportentur, ut res quam maxime clara et testata esse posset, in ius ad metellum carpinatium uoco tabulasque societatis in forum defero. fit maximus concursus hominum, et, quod erat carpinati nota cum isto praetore societas ac faeneratio, summe exspectabant omnes quidnam in tabulis teneretur. rem ad metellum defero,  me tabulas perspexisse sociorum; in his tabulis magnam rationem c. uerruci permultis nominibus esse, meque hoc perspicere ex consulum mensuumque ratione, hunc uerrucium neque ante aduentum c. uerris neque post decessionem quicquam cum carpinatio rationis habuisse; postulo ut mihi respondeat qui sit is uerrucius, mercator an negotiator an arator an pecuarius, in sicilia sit an iam decesserit. clamare omnes ex conuentu neminem umquam in sicilia fuisse uerrucium. ego instare ut mihi responderet quis esset, ubi esset, unde esset; cur seruus societatis qui tabulas conficeret semper in uerruci nomine certo ex loco mendosus esset. atque haec postulabam, non quo illum cogi putarem oportere ut ad ea mihi responderet inuitus, sed ut omnibus istius furta, illius flagitium, utriusque audacia perspicua esse posset. itaque illum in iure metu conscientiaque peccati mutum atque exanimatum ac uix uiuum relinquo, tabulas in foro summa hominum frequentia exscribo; adhibentur in scribendo ex conuentu uiri primarii, litterae lituraeque omnes adsimulatae et expressae de tabulis in libros transferuntur. haec omnia summa cura et diligentia recognita et collata et ab hominibus honestissimis obsignata sunt. si carpinatius mihi tum respondere noluit, responde tu mihi nunc, uerres, quem esse hunc tuum paene gentilem uerrucium putes. fieri non potest ut, quem uideo te praetore in sicilia fuisse et quem ex ipsa ratione intellego locupletem fuisse, eum tu in tua prouincia non cognoueris. atque adeo, ne hoc aut longius aut obscurius esse possit,  procedite in medium atque explicate descriptionem imaginemque tabularum, ut omnes mortales istius auaritiae non iam uestigia sed ipsa cubilia uidere possint. liber explicetur. uidetis uerrucium? uidetis primas litteras integras? uidetis extremam partem nominis, codam illam uerrinam tamquam in luto demersam esse in litura? sic habent se tabulae, iudices, ut uidetis. quid exspectatis, quid quaeritis amplius? tu ipse, uerres, quid sedes, quid moraris? nam aut exhibeas nobis uerrucium necesse est aut te uerrucium esse fateare. 