ut autem a facillimis ordiamur, prima ueniat in medium epicuri ratio, quae plerisque notissima est. quam a nobis sic intelleges expositam, ut ab ipsis, qui eam disciplinam probant, non soleat accuratius explicari; uerum enim inuenire uolumus, non tamquam aduersarium aliquem conuincere. accurate autem quondam a l. torquato, homine omni doctrina erudito, defensa est epicuri sententia de uoluptate, a meque ei responsum, cum c. triarius, in primis grauis et doctus adolescens, ei disputationi interesset. nam cum ad me in cumanum salutandi causa uterque uenisset, pauca primo inter nos de litteris, quarum summum erat in utroque studium, deinde torquatus: quoniam nacti te, inquit, sumus aliquando otiosum, certe audiam, quid sit, quod epicurum nostrum non tu quidem oderis, ut fere faciunt, qui ab eo dissentiunt, sed certe non probes, eum quem ego arbitror unum uidisse uerum maximisque erroribus ani mos hominum liberauisse et omnia tradidisse, quae pertinerent ad bene beateque uiuendum. sed existimo te, sicut nostrum triarium, minus ab eo delectari, quod ista platonis, aristoteli, theophrasti orationis ornamenta neglexerit. nam illud quidem adduci uix possum, ut ea, quae senserit ille, tibi non uera uideantur.  uide, quantum, inquam, fallare, torquate. oratio me istius philosophi non offendit; nam et complectitur uerbis, quod uult, et dicit plane, quod intellegam; et tamen ego a philosopho, si afferat eloquentiam, non asperner, si non habeat, non admodum flagitem. re mihi non aeque satisfacit, et quidem locis pluribus. sed quot homines, tot sententiae; falli igitur possumus. 