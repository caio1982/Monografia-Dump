et quoniam coepi iam cumulatius hoc munus augere quam a te postulatum est—tibi enim tantum de orationis genere quaerenti respondi etiam breuiter de inueniundo et conlocando—ne nunc quidem solum de orationis modo dicam sed etiam de actionis. ita praetermissa pars nulla erit, quandoquidem  de memoria nihil est hoc loco dicendum quae communis est multarum artium. quo modo autem dicatur id est in duobus: in agendo et in eloquendo. est enim actio quasi corporis quaedam eloquentia, cum constet e uoce atque motu. uocis mutationes totidem sunt quot animorum, qui maxume uoce commouentur. itaque ille perfectus quem iam dudum nostra indicat oratio, utcumque se affectum uideri et animum audientis moueri uolet, ita certum uocis admouebit sonum. de quo plura dicerem, si hoc praecipiundi tempus esset aut si tu hoc quaereres. dicerem etiam de gestu cum quo iunctus est uoltus. quibus omnibus dici uix potest quantum intersit quem ad modum utatur orator. nam et infantes actionis dignitate eloquentiae saepe fructum tulerunt et diserti deformitate agendi multi infantes putati sunt, ut iam non sine causa demosthenes tribuerit et primas et secundas et tertias actioni. si enim eloquentia nulla sine hac, haec autem sine eloquentia tanta est, certe plurimum in dicendo potest. uolet igitur ille qui eloquentiae principatum petet et contenta uoce atrociter dicere et summissa leniter et inclinata uideri grauis et inflexa miserabilis. mira est enim quaedam natura uocis cuius quidem e tribus omnino sonis, inflexo acuto graui, tanta sit et tam suauis uarietas perfecta in cantibus. est autem etiam in dicendo quidam cantus obscurior, non hic e phrygia et caria rhetorum epilogus paene canticum, sed ille quem significat demosthenes et aeschines, cum alter  alteri obicit uocis inflexiones; dicit plura etiam demosthenes illumque saepe praedicat uoce dulci et clara fuisse. in quo illud etiam notandum mihi uidetur ad studium persequendae suauitatis in uocibus: ipsa enim natura, quasi modularetur hominum orationem, in omni uerbo posuit acutam uocem nec una plus nec a postrema syllaba citra tertiam; quo magis naturam ducem ad aurium uoluptatem sequatur industria. ac uocis bonitas quidem optanda est; non est enim in nobis sed tractatio atque usus in nobis. ergo ille princeps uariabit et mutabit: omnis sonorum tum intendens tum remittens persequetur gradus. idemque motu sic utetur, nihil ut supersit: in gestu status erectus et celsus; rarus incessus nec ita longus; excursio moderata eaque rara; nulla mollitia ceruicum, nullae argutiae digitorum, non ad numerum articulus cadens; trunco magis toto se ipse moderans et uirili laterum flexione, brachii proiectione in contentionibus, contractione in remissis. uoltus uero qui secundum uocem plurimum potest quantam affert tum dignitatem tum uenustatem. in quo cum effeceris ne quid ineptum sit aut uoltuosum, tum oculorum est quaedam magna moderatio. nam ut imago est animi uoltus sic indices oculi; quorum et hilaritatis et uicissim tristitiae modum res ipsae de quibus agetur temperabunt.  