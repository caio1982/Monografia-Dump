ex .  nou .   46 cicero ligario me scito omnem meum laborem, omnem operam, curam, studium in tua salute consumere. nam cum te semper maxime dilexi tum fratrum tuorum, quos aeque atque te summa beneuolentia sum complexus, singularis pietas amorque fraternus nullum me patitur offici erga te studique munus aut tempus praetermittere. sed quae faciam fecerimque pro te ex illorum te litteris quam ex meis malo cognoscere. quid autem sperem, aut confidam et exploratum habeam, de salute tua, id tibi a me declarari uolo.  nam si quisquam est timidus in magnis periculosisque rebus semperque magis aduersos rerum exitus metuens quam sperans secundos, is ego sum et, si hoc uitium est, eo me non carere confiteor. ego idem tamen, cum a. d. u kal. intercalaris priores rogatu fratrum tuorum uenissem mane ad caesarem atque omnem adeundi et conueniendi illius indignitatem et molestiam pertulissem, cum fratres et propinqui tui iacerent ad pedes et ego essem locutus quae causa, quae tuum tempus postulabat, non solum ex oratione caesaris, quae sane mollis et liberalis fuit, sed etiam ex oculis et uultu, ex multis praeterea signis, quae facilius perspicere potui quam scribere, hac opinione discessi ut mihi tua salus dubia non esset.  quam ob rem fac animo magno fortique sis et, si turbidissima sapienter ferebas, tranquilliora laete feras. ego tamen tuis rebus sic adero ut difficillimis neque caesari solum sed etiam amicis eius omnibus, quos mihi amicissimos esse cognoui, pro te, sicut adhuc feci, libentissime supplicabo.  uale. 