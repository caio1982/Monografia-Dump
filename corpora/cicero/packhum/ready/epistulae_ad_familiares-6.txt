mart .   56(?) <m. cicero s. d. p. lentulo pro cos.> quae gerantur accipies ex pollione, qui omnibus negotiis non interfuit solum sed praefuit. me in summo dolore quem in tuis rebus capio maxime scilicet consolatur spes, quod ualde suspicor fore ut infringatur hominum improbitas et consiliis tuorum amicorum et ipsa die, quae debilitat cogitationes et inimicorum et proditorum tuorum.  facile secundo loco me consolatur recordatio meorum temporum, quorum imaginem uideo in rebus tuis; nam etsi minore in re uiolatur tua dignitas quam mea adflicta est, tamen est tanta similitudo ut sperem te mihi ignoscere si ea non timuerim quae ne tu quidem umquam timenda duxisti. sed praesta te eum qui mihi a teneris, ut graeci dicunt, unguiculis es cognitus. illustrabit, mihi crede, tuam amplitudinem hominum iniuria. a me omnia summa in te studia officiaque exspecta. non fallam opinionem tuam.