collocabuntur igitur uerba, aut ut inter se quam aptissime cohaereant extrema cum primis eaque sint quam suauissimis uocibus, aut ut forma ipsa concinnitasque uerborum conficiat orbem suum, aut ut comprehensio numerose et apte cadat. atque illud primum uideamus quale sit—quod uel maxume desiderat diligentiam—ut fiat quasi structura quaedam nec tamen fiat operose; nam esset cum infinitus tum puerilis labor; quod apud lucilium scite exagitat in albucio scaeuola: 'quam lepide λέξεις compostae ut tesserulae omnes arte pauimento atque emblemate uermiculato!' nolo haec tam minuta constructio appareat; sed tamen stilus exercitatus efficiet facile formulam componendi. nam ut in legendo oculus sic animus in dicendo prospiciet quid sequatur, ne extremorum uerborum cum insequentibus primis concursus aut hiulcas uoces efficiat aut asperas. quamuis enim suaues grauesue sententiae tamen, si inconditis uerbis efferuntur, offendent auris, quarum est iudicium superbissimum. quod quidem latina lingua sic obseruat, nemo ut tam rusticus sit quin uocalis nolit coniungere. in quo  quidam theopompum etiam reprehendunt, quod eas litteras tanto opere fugerit, etsi idem magister eius isocrates; at non thucydides, ne ille quidem haud paulo maior scriptor plato nec solum in iis sermonibus qui διάλογοι dicuntur, ubi etiam de industria id faciundum fuit, sed in populari oratione, qua mos est athenis laudari in contione eos qui sint in proeliis interfecti; quae sic probata est, ut eam quotannis, ut scis, illo die recitari necesse sit. in ea est crebra ista uocum concursio, quam magna ex parte ut uitiosam fugit demosthenes. sed graeci uiderint; nobis ne si cupiamus quidem distrahere uoces conceditur. indicant orationes illae ipsae horridulae catonis, indicant omnes poetae praeter eos qui, ut uersum facerent, saepe hiabant, ut naeuius: 'uos, qui accolitis histrum fluuium atque algidam' et ibidem: 'quam nunquam uobis grai atque barbari.' at ennius semel: 'scipio inuicte' et quidem nos: 'hoc motu radiantis etesiae in uada ponti.' hoc idem nostri saepius non tulissent, quod graeci laudare etiam solent. sed quid ego uocalis? sine uocalibus saepe leuitatis causa contrahebant, ut ita dice rent: multi' modis, in uas' argenteis, palm' et crinibus, tecti' fractis. quid uero licentius quam quod hominum etiam nomina contrahebant, quo essent aptiora? nam ut duellum bellum et duis bis, sic duellium eum qui poenos classe deuicit bellium nominauerunt, cum superiores appellati essent semper duelli. quin etiam uerba saepe contrahuntur non usus causa sed aurium. quo modo enim uester axilla ala factus est nisi fuga litterae uastioris? quam litteram etiam e maxillis et taxillis et uexillo et pauxillo consuetudo elegans latini sermonis euellit. lubenter etiam copulando uerba iungebant, ut sodes pro si audes, sis pro si uis. iam in uno capsis tria uerba sunt. ain pro aisne, nequire pro non quire, malle pro magis uelle, nolle pro non uelle, dein etiam saepe et exin pro deinde et pro exinde dicimus. quid, illud non olet unde sit, quod dicitur cum illis, cum autem nobis non dicitur, sed nobiscum? quia si ita diceretur, obscaenius concurrerent litterae, ut etiam modo, nisi autem interposuissem, concurrissent. ex eo est mecum et te cum, non cum te et cum me, ut esset simile illis uobiscum atque nobiscum. atque etiam a quibusdam sero iam emendatur antiquitas, qui haec reprehendunt. nam pro deum atque hominum fidem deorum aiunt. ita credo hoc illi nesciebant: an dabat hanc licentiam consuetudo? itaque idem poeta qui inusitatius contraxerat: 'patris mei meum factum pudet' pro meorum factorum et 'texitur, exitium examen rapit' pro exitiorum, non dicit liberum, ut plerique loquimur, cum cupidos liberum aut in liberum loco dicimus, sed ut isti uolunt: 'neque tuom unquam in gremium extollas libero rum ex te genus' et idem: 'namque aesculapi liberorum.' at ille alter in chryse non solum: 'ciues, antiqui amici maiorum meum' quod erat usitatum, sed durius etiam: 'consilium socii, augurium atque extum interpretes'; idemque pergit: 'postquam prodigium horriferum, portentum pauos'; quae non sane sunt in omnibus neutris usitata. nec enim dixerim tam lubenter armum iudicium,— etsi est apud eundem:  'nihilne ad te de iudicio armum accidit?'— quam centuriam, ut censoriae tabulae locuntur, fabrum et procum audeo dicere, non fabrorum et procorum; planeque duorum uirorum iudicium aut trium uirorum capitalium aut decem uirorum stlitibus iudicandis dico nunquam. atqui dixit accius: 'uideo sepulcra dua duorum corporum' idemque 'mulier una duom uirum'. quid uerum sit intellego; sed alias ita loquor ut concessum est, ut hoc uel pro deum dico uel pro deorum, alias ut necesse est, cum trium uirum, non uirorum, et sestertium, nummum, non sestertiorum, nummorum, quod in his consuetudo uaria non est. quid quod sic loqui: nosse, iudicasse uetant, nouisse iubent et iudicauisse? quasi uero nesciamus in hoc genere et plenum uerbum recte dici et imminutum usitate. itaque utrumque terentius: 'eho tu, cognatum tuom non noras?' post idem 'stilponem, inquam, noueras'. sient ple num est, sint imminutum; licet utare utroque. ergo ibidem: 'quam cara sint quae post carendo intellegunt, quamque attinendi magni dominatus sient.' nec uero reprehenderim 'scripsere alii rem' et scripserunt esse uerius sentio sed consuetudini auribus indulgenti lubenter obsequor. 'idem campus habet' inquit ennius, et in templis: 'idem probauit'; at isdem erat uerius, nec tamen eisdem ut opimius; male sonabat isdem: impetratum est a consuetudine ut peccare suauitatis causa liceret. et posmeridianas quadrigas quam postmeridianas <quadriiugas> lubentius dixerim et mehercule quam mehercules. non scire quidem barbarum iam uidetur, nescire dulcius. ipsum meridiem cur non medidiem? credo, quod erat insuauius. insuauissima praepositio est af, quae nunc tantum in accepti  tabulis manet ac ne his quidem omnium, in reliquo sermone mutata est; nam amouit dicimus et abegit et abstulit, ut iam nescias a'ne uerum sit an ab an abs. quid, quod etiam abfugit turpe uisum est et abfer noluerunt, <aufugit et> aufer maluerunt? quae praepositio praeter haec duo uerba nullo alio in uerbo reperietur. noti erant et naui et nari, quibus cum in praeponi oporteret, dulcius uisum est ignotos ignauos ignaros dicere, quam ut ueritas postulabat. ex usu dicunt et e re publica, quod in altero uocalis excipiebat, in altero esset asperitas, nisi litteram sustulisses, ut exegit, edixit; refecit, rettulit, reddidit: adiuncti uerbi prima littera praepositionem commutauit, ut subegit, summutauit, sustulit. quid, in uerbis iunctis quam scite insipientem non insapientem, inicum non inaecum, tricipitem non tricapitem, concisum non concaesum. ex quo quidem pertisum etiam uolunt, quod eadem consuetudo non probauit. quid uero hoc elegantius, quod non fit natura sed  quodam instituto: indoctus dicimus breui prima littera, insanus producta, inhumanus breui, infelix longa et, ne multis, quibus in uerbis eae primae litterae sunt quae in sapiente atque felice, <in> producte dicitur, in ceteris omnibus breuiter; itemque conposuit consueuit concrepuit confecit. consule ueritatem: reprehendet; refer ad auris: probabunt; quaere cur ita sit; dicent iuuare; uoluptati autem aurium morigerari debet oratio. quin ego ipse, cum scirem ita maiores locutos ut nusquam nisi in uocali aspiratione uterentur, loquebar sic ut pulcros, cetegos, triumpos, cartaginem dicerem; aliquando, idque sero, conuicio aurium cum extorta mihi ueritas esset, usum loquendi populo concessi, scientiam mihi reseruaui. orciuios tamen et matones, otones, caepiones, sepulcra, coronas, lacrimas dicimus, quia per aurium iudicium licet. burrum semper ennius, nunquam pyrrhum; 'ui patefecerunt bruges', non phryges: ipsius antiqui declarant libri. nec enim graecam litteram adhibebant— nunc autem etiam duas—et cum phrygum et phrygibus dicendum esset, absurdum erat aut etiam in  barbaris casibus graecam litteram adhibere aut recto casu solum graece loqui; tamen et phryges et pyrrhum aurium causa dicimus. quin etiam, quod iam subrusticum uidetur, olim autem politius, eorum uerborum, quorum eaedem erant postremae duae litterae quae sunt in optumus, postremam litteram detrahebant, nisi uocalis insequebatur. ita non erat ea offensio in uersibus quam nunc fugiunt poetae noui. sic enim loquebamur: 'qui est omnibu' princeps', non omnibus princeps et: 'uita illa dignu' locoque', non dignus. quodsi indocta consuetudo tam est artifex suauitatis, quid ab ipsa tandem arte et doctrina postulari putamus? haec dixi breuius, quam si hac de re una disputarem—est enim locus hic late patens de natura usuque uerborum—longius autem quam instituta ratio postulabat. 