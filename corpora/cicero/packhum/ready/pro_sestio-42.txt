habes igitur quod ex me quaesisti, qui essent optimates. non est 'natio,' ut dixisti; quod ego uerbum agnoui; est enim illius a quo uno maxime p. sestius se oppugnari uidet, hominis eius qui hanc 'nationem' deleri et concidi cupiuit, qui c. caesarem, mitem hominem et a caede abhorrentem, saepe increpuit, saepe accusauit, cum adfirmaret illum numquam, dum haec natio uiueret, sine cura futurum. nihil profecit de uniuersis: de me agere non destitit; me oppugnauit, primum per indicem uettium, quem in contione de me et de clarissimis uiris interrogauit,â€”in quo tamen eos ciuis coniunxit eodem periculo et crimine, ut a me inierit gratiam quod me cum amplissimis et fortissimis uiris congregauit. sed postea mihi nullo meo merito, nisi quod bonis placere cupiebam, omnis est insidias sceleratissime machinatus. ille ad eos a quibus audiebatur cotidie aliquid de <me> ficti adferebat; ille hominem mihi amicissimum, cn. pompeium, monebat ut meam domum metueret atque a me ipso caueret; ille se sic cum inimico meo copularat ut illum meae proscriptionis, quam adiuuabat, sex. clodius, homo iis dignissimus quibuscum uiuit, tabulam esse, se scriptorem esse diceret; ille unus ordinis nostri discessu meo, luctu uestro palam exsultauit. de quo ego, cum cotidie rueret, uerbum feci,  iudices, numquam; neque putaui, cum omnibus machinis ac tormentis, ui, exercitu, copiis oppugnarer, de uno sagittario me queri conuenire. acta mea sibi ait displicere. quis nescit? qui legem meam contemnat, quae dilucide uetat gladiatores biennio quo quis petierit aut petiturus sit dare. in quo eius temeritatem satis mirari, iudices, non queo. facit apertissime contra legem; facit is qui neque elabi ex iudicio iucunditate sua neque emitti gratia potest, neque opibus et potentia leges ac iudicia perfringere. quae res hominem impellit ut sit tam intemperans iste nimia gloriae cupiditate? familiam gladiatoriam, credo, nactus est speciosam, nobilem, gloriosam; norat studia populi, uidebat clamores et concursus futuros. hac exspectatione elatus homo flagrans cupiditate gloriae tenere se non potuit quin eos gladiatores induceret, quorum esset ipse pulcherrimus. si ob <eam> causam peccaret, pro recenti populi romani in se beneficio populari studio elatus, tamen ignosceret nemo: cum uero ne de uenalibus quidem homines electos, sed ex ergastulis emptos nominibus gladiatoriis ornarit, et sortito alios samnitis alios prouocatores fecerit, tanta licentia, tanta legum contemptio nonne quem habitura sit exitum pertimescit? sed habet defensiones duas: primum 'do,' inquit, 'bestiarios: lex scripta de gladiatoribus.' festiue! accipite aliquid etiam acutius. dicet se non gladiatores, sed unum gladiatorem dare et totam aedilitatem in munus hoc transtulisse. praeclara aedilitas! unus leo, ducenti bestiarii. uerum utatur hac defensione: cupio eum suae causae confidere; solet enim tribunos plebis appellare et ui iudicium disturbare,  cum diffidit. quem non tam admiror, quod meam legem contemnit hominis inimici, quam quod sic statuit, omnino consularem legem nullam putare. caeciliam didiam, liciniam iuniam contempsit. etiamne eius quem sua lege et suo beneficio ornatum, munitum, armatum solet gloriari, c. caesaris, legem de pecuniis repetundis non putat esse legem? et aiunt alios esse qui acta caesaris rescindant, cum haec optima lex et ab illo socero eius et ab hoc adsecula neglegatur! et cohortari ausus est accusator in hac causa uos, iudices, ut aliquando essetis seueri, aliquando medicinam adhiberetis rei publicae. non ea est medicina, cum sanae parti corporis scalpellum adhibetur atque integrae, carnificina est ista et crudelitas: ei medentur rei publicae qui exsecant pestem aliquam tamquam strumam ciuitatis. 