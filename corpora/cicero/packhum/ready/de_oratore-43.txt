ac uerborum quidem genera, quae essent faceta, dixisse me puto; rerum plura sunt, eaque magis, ut dixi ante, ridentur; in quibus est narratio, res sane difficilis; exprimenda enim sunt et ponenda ante oculos ea, quae uideantur et ueri similia, quod est proprium narrationis, et quae sint, quod ridiculi proprium est, subturpia; cuius exemplum, ut breuissimum, sit sane illud, quod ante posui, crassi de memmio. et ad hoc genus ascribamus etiam narrationes apologorum. trahitur etiam aliquid ex historia, ut, cum sex. titius se cassandram esse diceret, "multos" inquit antonius "possum tuos aiaces oileos nominare." est etiam ex  similitudine, quae aut conlationem habet aut tamquam imaginem: conlationem, ut ille gallus olim testis in pisonem, cum innumerabilem magio praefecto pecuniam dixisset datam idque scaurus tenuitate magi redargueret, "erras," inquit "scaure; ego enim magium non conseruasse dico, sed tamquam nudus nuces legeret, in uentre abstulisse"; ut illud m. cicero senex, huius uiri optimi, nostri familiaris, pater, "nostros homines similis esse syrorum uenalium: ut quisque optime graece sciret, ita esse nequissimum." ualde autem ridentur etiam imagines, quae fere in deformitatem aut in aliquod uitium corporis ducuntur cum similitudine turpioris: ut meum illud in heluium manciam "iam ostendam cuius modi sis," cum ille "ostende, quaeso"; demonstraui digito pictum gallum in mariano scuto cimbrico sub nouis distortum, eiecta lingua, buccis fluentibus; risus est commotus; nihil tam manciae simile uisum est; ut cum tito pinario mentum in dicendo intorquenti: "tum ut diceret, si quid uellet, si nucem fregisset." etiam illa, quae minuendi aut augendi causa ad incredibilem admirationem efferuntur; uelut tu, crasse, in contione: "ita sibi ipsum magnum uideri memmium, ut in forum descendens caput ad fornicem fabianum demitteret"; ex quo genere etiam illud est, quod scipio apud numantiam, cum stomacharetur cum c. metello, dixisse dicitur: "si quintum pareret mater eius, asinum fuisse parituram." arguta etiam significatio est, cum parua re et saepe uerbo res obscura et latens inlustratur; ut, cum c. fabricio p. cornelius, homo, ut existimabatur, auarus et furax, sed egregie fortis et bonus imperator, gratias ageret, quod se homo inimicus consulem fecisset, bello praesertim magno et graui "nihil est, quod mihi gratias  agas," inquit "si malui compilari quam uenire"; ut asello africanus obicienti lustrum illud infelix, "noli" inquit "mirari; is enim, qui te ex aerariis exemit, lustrum condidit et taurum immolauit." [tacita suspicio est, ut religione ciuitatem obstrinxisse uideatur mummius, quod asellum ignominia leuarit.] 