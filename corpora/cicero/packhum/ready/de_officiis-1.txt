placet igitur, quoniam omnis disputatio de officio futura est, ante definire, quid sit officium, quod a panaetio praetermissum esse miror. omnis enim, quae a ratione suscipitur de aliqua re institutio, debet a definitione proficisci, ut intellegatur, quid sit id de quo disputetur.  omnis de officio duplex est quaestio. unum genus est, quod pertinet ad finem bonorum, alterum, quod positum est in praeceptis, quibus in omnes partes usus uitae conformari possit. superioris generis huiusmodi sunt exempla, omniane officia perfecta sint, num quod officium aliud alio maius sit et quae sunt generis eiusdem.   quorum autem officiorum praecepta traduntur, ea quamquam pertinent ad finem bonorum, tamen minus id apparet, quia magis ad institutionem uitae communis spectare uidentur; de quibus est nobis his libris explicandum.  atque etiam alia diuisio est officii. nam et medium quoddam officium dicitur et perfectum. perfectum officium rectum, opinor, uocemus, quoniam graeci κατόρθωμα, hoc autem commune officium uocant. atque ea sic definiunt, ut rectum quod sit, id officium perfectum esse definiant; medium autem officium id esse dicunt, quod cur factum sit, ratio probabilis reddi possit. triplex igitur est, ut panaetio uidetur, consilii capiendi deliberatio. nam aut honestumne factu sit an turpe dubitant id, quod in deliberationem cadit; in quo considerando saepe animi in contrarias sententias distrahuntur. tum autem aut anquirunt aut consultant ad uitae commoditatem iucunditatemque, ad facultates rerum atque copias, ad opes, ad potentiam, quibus et se possint iuuare et suos, conducat id necne, de quo deliberant; quae deliberatio omnis in rationem utilitatis cadit. tertium dubitandi genus est, cum pugnare uidetur cum honesto id, quod uidetur esse utile. cum enim utilitas ad se rapere, honestas contra reuocare ad se uidetur, fit ut distrahatur in deliberando animus afferatque ancipitem curam cogitandi. hac di uisione, cum praeterire aliquid maximum uitium in diuidendo sit, duo praetermissa sunt. nec enim solum, utrum honestum an turpe sit, deliberari solet, sed etiam duobus propositis honestis utrum honestius, itemque duobus propositis utilibus utrum utilius. ita quam ille triplicem putauit esse rationem in quinque partes distribui debere reperitur. primum igitur est de honesto, sed dupliciter, tum pari ratione de utili, post de comparatione eorum disserendum. principio generi animantium omni est a natura tributum, ut se, uitam corpusque tueatur, declinet ea, quae nocitura uideantur, omniaque, quae sint ad uiuendum necessaria anquirat et paret, ut pastum, ut latibula, ut alia generis eiusdem. 