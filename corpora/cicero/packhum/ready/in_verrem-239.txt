si qui rex, si qua ciuitas exterarum gentium, si qua natio fecisset aliquid in ciuis romanos eius modi, nonne publice uindicaremus, nonne bello persequeremur? possemus hanc iniuriam ignominiamque nominis romani inultam impunitamque dimittere? quot bella maiores nostros et quanta suscepisse arbitramini, quod ciues romani iniuria adfecti, quod nauicularii retenti, quod mercatores spoliati dicerentur? at ego iam retentos non queror, spoliatos ferendum puto; nauibus, mancipiis, mercibus ademptis in uincla mercatores esse coniectos et in uinclis ciuis romanos necatos esse arguo. si haec apud scythas dicerem, non hic in tanta multitudine ciuium romanorum, non apud senatores, lectissimos ciuitatis, non in foro populi romani de tot et tam acerbis suppliciis ciuium romanorum, tamen animos etiam barbarorum hominum permouerem; tanta enim huius imperi amplitudo, tanta nominis romani dignitas est apud omnis nationes ut ista in nostros homines crudelitas nemini concessa esse uideatur. nunc tibi ego ullam salutem, ullum perfugium putem, cum te implicatum seueritate iudicum, circumretitum frequentia populi romani esse uideam? si mehercule, id quod fieri non posse intellego, ex his te laqueis exueris ac te aliqua uia ac ratione explicaris, in illas tibi maiores plagas incidendum est in quibus te ab eodem me superiore ex loco confici et concidi necesse est.  cui si etiam id quod defendit uelim concedere, tamen ipsa illa falsa defensio non minus esse ei perniciosa quam mea uera accusatio debeat. quid enim defendit? ex hispania fugientis se excepisse et supplicio adfecisse dicit. quis tibi id permisit? quo iure fecisti? quis idem  fecit? qui tibi id facere licuit? forum plenum et basilicas istorum hominum uidemus, et animo aequo uidemus; ciuilis enim dissensionis et seu amentiae seu fati seu calamitatis non est iste molestus exitus, in quo reliquos saltem ciuis incolumis licet conseruare. uerres, ille uetus proditor consulis, translator quaesturae, auersor pecuniae publicae, tantum sibi auctoritatis in re publica suscepit ut, quibus hominibus per senatum, per populum romanum, per omnis magistratus, in foro, in suffragiis, in hac urbe, in re publica uersari liceret, iis omnibus mortem acerbam crudelemque proponeret si fortuna eos ad aliquam partem siciliae detulisset. ad cn. pompeium, clarissimum uirum et fortissimum, permulti occiso perperna ex illo sertoriano numero militum confugerunt. quem non ille summo cum studio saluum incolumemque seruauit? cui ciui supplicanti non illa dextera inuicta fidem porrexit et spem salutis ostendit? itane uero? quibus fuit portus apud eum quem contra arma tulerant, iis apud te, cuius nullum in re publica momentum umquam fuit, mors et cruciatus erat constitutus? uide quam commodam defensionem excogitaris! malo mehercule id quod tu defendis his iudicibus populoque romano quam id quod ego insimulo probari, malo, inquam, te isti generi hominum quam mercatoribus et nauiculariis inimicum atque infestum putari; meum enim crimen auaritiae te nimiae coarguit, tua defensio furoris cuiusdam et immanitatis et inauditae crudelitatis et paene nouae proscriptionis. 