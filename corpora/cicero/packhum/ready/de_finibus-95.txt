minime uero illud probo, quod, cum docuistis, ut uobis uidemini, bonum solum esse, quod honestum sit, tum rursum dicitis initia proponi necesse esse apta et accommodata naturae, quorum ex selectione uirtus possit existere. non enim in selectione uirtus ponenda erat, ut id ipsum, quod erat bonorum ultimum, aliud aliquid adquireret. nam omnia, quae sumenda quaeque legenda aut optanda sunt, inesse debent in summa bonorum, ut is, qui eam adeptus sit, nihil praeterea desideret. uidesne ut, quibus summa est in uoluptate, perspicuum sit quid iis faciendum sit aut non faciendum? ut nemo dubitet, eorum omnia officia quo spectare, quid sequi, quid fugere debeant? sit hoc ultimum bonorum, quod nunc a me defenditur; apparet statim, quae sint officia, quae actiones. uobis autem, quibus nihil est aliud propositum nisi rectum atque honestum, unde officii, unde agendi principium nascatur non reperietis. hoc igitur quaerentes omnes, et ii, qui quodcumque in mentem ueniat aut quodcumque occurrat se sequi dicent, et uos ad naturam  reuertemini. quibus natura iure responderit non esse uerum aliunde finem beate uiuendi, a se principia rei gerendae peti; esse enim unam rationem, qua et principia rerum agendarum et ultima bonorum continerentur, atque ut aristonis esset explosa sententia dicentis nihil differre aliud ab alio, nec esse res ullas praeter uirtutes et uitia, inter quas quicquam omnino interesset, sic errare zenonem, qui nulla in re nisi in uirtute aut uitio propensionem ne minimi quidem momenti ad summum bonum adipiscendum esse diceret et, cum ad beatam uitam nullum momentum cetera haberent, ad appetitionem tamen rerum esse in iis momenta diceret; quasi uero haec appetitio non ad summi boni adeptionem pertineret! quid autem minus consentaneum est quam quod aiunt cognito summo bono reuerti se ad naturam, ut ex ea petant agendi principium, id est officii? non enim actionis aut officii ratio impellit ad ea, quae secundum naturam sunt, petenda, sed ab iis et appetitio et actio commouetur. 