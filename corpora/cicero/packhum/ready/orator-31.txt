sed sententiarum ornamenta maiora sunt; quibus quia frequentissime demosthenes utitur, sunt qui putent idcirco eius eloquentiam maxume esse laudabilem. et uero nullus fere ab eo locus sine quadam conformatione sententiae dicitur; nec quicquam est aliud di cere nisi aut omnis aut certe plerasque aliqua specie illuminare sententias: quas cum tu optume, brute, teneas, quid attinet nominibus uti aut exemplis? tantum modo notetur locus. sic igitur dicet ille quem expetimus, ut uerset saepe multis modis eadem et una in re haereat in eademque commoretur sententia; saepe etiam ut extenuet aliquid, saepe ut irrideat; ut declinet a proposito deflectatque sententiam; ut proponat quid dicturus sit; ut, cum transegerit iam aliquid, definiat; ut se ipse reuocet; ut quod dixit iteret; ut argumentum ratione concludat; ut interrogando urgeat; ut rursus quasi ad interrogata sibi ipse respondeat; ut contra ac dicat accipi et sentiri uelit; ut addubitet ecquid potius aut quo modo dicat; ut diuidat in partis; ut aliquid relinquat ac neglegat; ut ante praemuniat; ut in eo ipso, in quo reprehendatur, culpam in aduersarium conferat; ut saepe cum iis qui audiunt, nonnunquam etiam cum aduersario quasi deliberet; ut hominum sermones moresque describat; ut muta quaedam loquentia inducat; ut ab eo quod agitur auertat animos; ut saepe in hilaritatem risumue conuertat; ut ante occupet quod uideat opponi; ut comparet similitudines;  ut utatur exemplis; ut aliud alii tribuens dispertiat; ut interpellatorem coerceat; ut aliquid reticere se dicat; ut denuntiet quid caueant; ut liberius quid audeat; ut irascatur etiam, ut obiurget aliquando; ut deprecetur, ut supplicet, ut medeatur; ut a proposito declinet aliquantum; ut optet, ut exsecretur; ut fiat iis apud quos dicet familiaris. atque alias etiam dicendi quasi uirtutes sequetur: breuitatem, si res petet; saepe etiam rem dicendo subiciet oculis; saepe supra feret quam fieri possit; significatio saepe erit maior quam oratio; saepe hilaritas, saepe uitae naturarumque imitatio. hoc in genere—nam quasi siluam uides—omnis eluceat oportet eloquentiae magnitudo. 