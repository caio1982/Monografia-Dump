cicero s. d. q. ualerio leg. pro pr. non moleste fero eam necessitudinem quae mihi tecum est notam esse quam plurimis, neque tamen ob eam causam (quod tu optime existimare potes) te impedi<i> quo minus susceptum negotium pro tua fide et diligentia ex uoluntate caesaris, qui tibi rem magnam difficilemque commisit, gerere possis. nam cum multi a me petant multa, quod de tua erga me uoluntate non dubitent, non committo ut ambitione mea conturbem officium tuum.  c. curtio ab ineunte aetate familiarissime sum usus. eius et sullani temporis iniustissima calamitate dolui et, cum iis qui similem iniuriam acceperant amissis omnibus fortunis reditus tamen in patriam uoluntate omnium concedi uideretur, adiutor incolumitatis fui. is habet in uolaterrano possessionem, cum in eam tamquam e naufragio reliquias contulisset. hoc autem tempore eum caesar in senatum legit; quem ordinem ille ista possessione amissa tueri uix potest. grauissimum autem est, cum superior factus sit ordine, inferiorem esse fortuna, minimeque conuenit ex eo agro qui caesaris iussu diuidatur eum moueri qui caesaris beneficio senator sit. sed mihi minus libet multa de aequitate rei scribere ne causa potius apud te ualuisse uidear quam gratia. quam ob rem te in maiorem modum rogo ut c. curti rem meam putes esse; quicquid mea causa faceres, ut, id  c. curti causa cum feceris, existimes quod ille per me habuerit id me habere abs te. hoc te uehementer etiam atque etiam rogo.