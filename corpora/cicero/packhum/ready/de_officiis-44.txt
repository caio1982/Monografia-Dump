ac mea quidem sententia omnis ratio atque insti tutio uitae adiumenta hominum desiderat, in primisque, ut habeat quibuscum possit familiares conferre sermones; quod est difficile, nisi speciem prae te boni uiri feras. ergo etiam solitario homini atque in agro uitam agenti opinio iustitiae necessaria est, eoque etiam magis, quod eam si non habebunt, [iniusti habebuntur] nullis praesidiis saepti multis afficientur iniuriis. atque iis etiam, qui uendunt, emunt, conducunt, locant contrahendisque negotiis implicantur, iustitia ad rem gerendam necessaria est, cuius tanta uis est, ut ne illi quidem, qui maleficio et scelere pascuntur, possint sine ulla particula iustitiae uiuere. nam qui eorum cuipiam, qui una latrocinantur, furatur aliquid aut eripit, is sibi ne in latrocinio quidem relinquit locum, ille autem, qui archipirata dicitur, nisi aequabiliter praedam dispertiat, aut interficiatur a sociis aut relinquatur. quin etiam leges latronum esse dicuntur, quibus pareant, quas obseruent. itaque propter aequabilem praedae partitionem et bardulis illyrius latro, de quo est apud theopompum, magnas opes habuit et multo maiores uiriatus lusitanus, cui quidem etiam exercitus nostri imperatoresque cesserunt, quem c. laelius, is qui sapiens usurpatur, praetor fregit et comminuit ferocitatemque eius ita repressit, ut facile bellum reliquis traderet. cum igitur tanta uis iustitiae sit, ut ea etiam latronum opes firmet atque augeat, quantam eius uim inter leges et iudicia et in constituta re publica fore putamus? mihi quidem non apud medos solum, ut ait herodotus, sed etiam apud maiores nostros iustitiae fruendae causa uiden tur olim bene morati reges constituti. nam cum premeretur in otio multitudo ab iis, qui maiores opes habebant, ad unum aliquem confugiebant uirtute praestantem, qui cum prohiberet iniuria tenuiores, aequitate constituenda summos cum infimis pari iure retinebat. eademque constituendarum legum fuit causa quae regum. ius enim semper est quaesitum aequabile; neque enim aliter esset ius. id si ab uno iusto et bono uiro consequebantur, erant eo contenti; cum id minus contingeret, leges sunt inuentae, quae cum omnibus semper una atque eadem uoce loquerentur. ergo hoc quidem perspicuum est, eos ad imperandum deligi solitos, quorum de iustitia magna esset opinio multitudinis. adiuncto uero, ut idem etiam prudentes haberentur, nihil erat, quod homines iis auctoribus non posse consequi se arbitrarentur. omni igitur ratione colenda et retinenda iustitia est, cum ipsa per sese—nam aliter iustitia non esset—tum propter amplificationem honoris et gloriae. sed ut pecuniae non quaerendae solum ratio est, uerum etiam collocandae, quae perpetuos sumptus suppeditet, nec solum necessarios, sed etiam liberales, sic gloria et quaerenda et collocanda ratione est. quamquam praeclare socrates hanc uiam ad gloriam proximam et quasi compendiariam dicebat esse, si quis id ageret, ut qualis haberi uellet, talis esset. quod si qui simulatione et inani ostentatione et ficto non modo sermone sed etiam uoltu stabilem se gloriam consequi posse rentur, uehementer errant. uera gloria radices agit atque  etiam propagatur, ficta omnia celeriter tamquam flosculi decidunt nec simulatum potest quicquam esse diuturnum. testes sunt permulti in utramque partem, sed breuitatis causa familia contenti erimus una. tiberius enim gracchus, p. f., tam diu laudabitur, dum memoria rerum romanarum manebit, at eius filii nec uiui probabantur bonis et mortui numerum optinent iure caesorum. qui igitur adipisci ueram gloriam uolet, iustitiae fungatur officiis. ea quae essent, dictum est in libro superiore. 