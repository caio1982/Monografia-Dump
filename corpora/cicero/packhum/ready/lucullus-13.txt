nec uero satis constituere possum quod sit eorum consilium aut quid uelint. interdum enim cum adhibemus ad eos orationem eius modi, si ea quae disputentur uera sint tum omnia fore incerta, respondent: "quid ergo istud ad nos? num nostra culpa est? naturam accusa, quae in profundo ueritatem ut ait democritus penitus abstruserit". alii autem elegantius, qui etiam queruntur quod eos insimulemus omnia incerta dicere, quantumque intersit inter incertum et id quod percipi non possit docere conantur eaque distinguere. cum his igitur agamus, qui haec distingunt, illos, qui omnia sic incerta dicunt ut stellarum numerus par an impar sit, quasi desperatos aliquos relinquamus. uolunt enim (et hoc quidem uel maxime uos animaduertebam moueri) probabile aliquid esse et quasi ueri simile, eaque se uti regula et in agenda uita et in quaerendo ac disserendo. quae ista regula est ueri et falsi, si notionem ueri et falsi propterea quod ea non possunt internosci nullam habemus? nam si habemus, interesse oportet ut inter rectum et prauum sic inter uerum et falsum. si nihil interest, nulla regula est, nec potest is cui est uisio ueri falsique communis ullum habere iudicium aut ullam omnino ueritatis notam. nam cum dicunt hoc se unum tollere, ut quicquam possit ita <uerum> uideri  ut non eodem modo falsum etiam possit [ita] uideri, cetera autem concedere, faciunt pueriliter. quo enim omnia iudicantur sublato reliqua se negant tollere; ut si quis quem oculis priuauerit dicat ea quae cerni possent se ei non ademisse. ut enim illa oculis modo agnoscuntur sic reliqua uisis, sed propria ueri non communi ueri et falsi nota. quam ob rem siue tu probabilem uisionem siue [in]probabilem et quae non inpediatur, ut carneades uolebat, siue aliud quid proferes quod sequare, ad uisum illud de quo agimus tibi erit reuertendum. in eo autem si erit communitas cum falso, nullum erit iudicium, quia proprium in communi signo notari non potest. sin autem commune nihil erit, habeo quod uolo; id enim quaero quod ita mihi uideatur uerum <ut> non possit item falsum uideri. simili in errore uersantur cum conuicio ueritatis coacti perspicua a perceptis uolunt distinguere et conantur ostendere esse aliquid perspicui, uerum illud quidem et inpressum in animo atque mente, neque tamen id percipi ac conprendi posse. quo enim modo perspicue dixeris album esse aliquid, cum possit accidere ut id quod nigrum sit album esse uideatur, aut quo modo ista aut perspicua dicemus aut inpressa subtiliter, cum sit incertum uere inaniterne moueatur: ita neque color neque corpus nec ueritas nec argumentum nec sensus neque perspicuum ullum relinquitur. ex hoc illud is usu uenire solet, ut quicquid dixerint a quibusdam interrogentur "ergo istuc quidem percipis?". sed qui ita interrogant ab iis  inridentur. non enim urguent ut coarguant neminem ulla de re posse contendere nec adseuerare sine aliqua eius rei quam sibi quisque placere dicit certa et propria nota. quod est igitur istuc uestrum probabile? nam si quod cuique occurrit et primo quasi aspectu probabile uidetur id confirmatur, quid eo leuius; sin ex circumspectione aliqua et accurata consideratione quod uisum sit id se dicent sequi, tamen exitum non habebunt, primum quia is uisis inter quae nihil interest aequaliter omnibus abrogatur fides; deinde, cum dicant posse accidere sapienti ut cum omnia fecerit diligentissimeque circumspexerit existat aliquid quod et ueri simile uideatur et absit longissime <a> uero, <ne> si magnam partem quidem, ut solent dicere, ad uerum ipsum aut quam proxime accedant confidere sibi poterunt. ut enim confidant, notum iis esse debebit insigne ueri; quo obscuro et oppresso quod tandem uerum sibi uidebuntur attingere? quid autem tam absurde dici potest quam cum ita locuntur: "est hoc quidem illius rei signum aut argumentum, et ea re id sequor, sed fieri potest ut id quod significatur aut falsum sit aut nihil sit omnino". 