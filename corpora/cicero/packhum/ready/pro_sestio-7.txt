hic tum senatus sollicitus, uos, equites romani, excitati, italia cuncta permota, omnes denique omnium generum atque ordinum ciues summae rei publicae a consulibus atque a summo imperio petendum esse auxilium arbitrabantur, cum illi soli essent praeter furiosum illum tribunum duo rei publicae turbines, qui non modo praecipitanti patriae non subuenirent, sed eam nimium tarde concidere maererent. flagitabatur ab his cotidie cum querelis bonorum omnium tum etiam precibus senatus, ut meam causam susciperent, agerent aliquid, denique ad senatum referrent: non modo negando, sed etiam inridendo amplissimum quemque illius ordinis insequebantur. hic subito cum incredibilis in capitolium multitudo ex tota urbe cunctaque italia conuenisset, uestem mutandam omnes meque iam omni ratione, priuato consilio, quoniam publicis ducibus res publica careret, defendendum putarunt. erat eodem tempore senatus in aede concordiae, quod ipsum templum repraesentabat  memoriam consulatus mei, cum flens uniuersus ordo cincinnatum consulem orabat; nam alter ille horridus et seuerus consulto se domi continebat. qua tum superbia caenum illud ac labes amplissimi ordinis preces et clarissimorum ciuium lacrimas repudiauit! me ipsum ut contempsit helluo patriae! nam quid ego patrimoni dicam, quod ille tum cum quaestum faceret amisit? uenistis ad senatum, uos, inquam, equites romani et omnes boni ueste mutata, uosque pro meo capite ad pedes lenonis impurissimi proiecistis, cum, uestris precibus ab latrone illo repudiatis, uir incredibili fide, magnitudine animi, constantia, l. ninnius, ad senatum de re publica rettulit, senatusque frequens uestem pro mea salute mutandam censuit. 