saltatorem appellat l. murenam cato. maledictum est, si uere obicitur, uehementis accusatoris, sin falso, maledici conuiciatoris. qua re cum ista sis auctoritate, non debes, m. cato, adripere maledictum ex triuio aut ex scurrarum aliquo conuicio neque temere consulem populi romani saltatorem uocare, sed circumspicere quibus praeterea uitiis adfectum esse necesse sit eum cui uere istud obici possit. nemo enim fere saltat sobrius, nisi forte insanit, neque in solitudine neque in conuiuio moderato atque honesto. tempestiui conuiui, amoeni loci, multarum deliciarum comes est extrema saltatio. tu mihi adripis hoc quod necesse est omnium uitiorum esse postremum, relinquis illa quibus remotis hoc uitium omnino esse non potest? nullum turpe conuiuium, non amor, non comissatio, non libido, non sumptus ostenditur, et, cum ea non reperiantur quae uoluptatis nomen habent quamquam uitiosa sunt, in quo ipsam luxuriam reperire non potes, in eo te umbram luxuriae reperturum putas? nihil igitur in uitam l. murenae dici potest, nihil, inquam, omnino, iudices. sic a me consul designatus defenditur ut eius nulla fraus, nulla auaritia, nulla perfidia, nulla crudelitas, nullum petulans dictum in uita proferatur. bene habet; iacta sunt  fundamenta defensionis. nondum enim nostris laudibus, quibus utar postea, sed prope inimicorum confessione uirum bonum atque integrum hominem defendimus. quo constituto facilior est mihi aditus ad contentionem dignitatis, quae pars altera fuit accusationis.  summam uideo esse in te, ser. sulpici, dignitatem generis, integritatis, industriae ceterorumque ornamentorum omnium quibus fretum ad consulatus petitionem adgredi par est. paria cognosco esse ista in l. murena, atque ita paria ut neque ipse dignitate uinci <a te> potuerit neque te dignitate superarit. contempsisti l. murenae genus, extulisti tuum. quo loco si tibi hoc sumis, nisi qui patricius sit, neminem bono esse genere natum, facis ut rursus plebes in auentinum seuocanda esse uideatur. sin autem sunt amplae et honestae familiae plebeiae, et proauus l. murenae et auus praetor fuit, et pater, cum amplissime atque honestissime ex praetura triumphasset, hoc faciliorem huic gradum consulatus adipiscendi reliquit quod is iam patri debitus a filio petebatur. tua uero nobilitas, ser. sulpici, tametsi summa est, tamen hominibus litteratis et historicis est notior, populo uero et suffragatoribus obscurior. pater enim fuit equestri loco, auus nulla inlustri laude celebratus. itaque non ex sermone hominum recenti sed ex annalium uetustate eruenda memoria est nobilitatis tuae. qua re ego te semper in nostrum numerum adgregare soleo, quod uirtute industriaque perfecisti ut, cum equitis romani esses filius, summa tamen amplitudine dignus putarere. nec mihi umquam minus in q. pompeio, nouo homine et fortissimo uiro, uirtutis esse uisum est quam in homine nobilissimo, m. aemilio. etenim eiusdem animi atque ingeni est posteris suis, quod pompeius  fecit, amplitudinem nominis quam non acceperit tradere et, ut scaurus, memoriam prope intermortuam generis sua uirtute renouare. quamquam ego iam putabam, iudices, multis uiris fortibus ne ignobilitas generis obiceretur meo labore esse perfectum, qui non modo curiis, catonibus, pompeiis, antiquis illis fortissimis uiris, nouis hominibus, sed his recentibus, mariis et didiis et caeliis, commemorandis id agebam. cum uero ego tanto interuallo claustra ista nobilitatis refregissem, ut aditus ad consulatum posthac, sicut apud maiores nostros fuit, non magis nobilitati quam uirtuti pateret, non arbitrabar, cum ex familia uetere et inlustri consul designatus ab equitis romani filio consule defenderetur, de generis nouitate accusatores esse dicturos. etenim mihi ipsi accidit ut cum duobus patriciis, altero improbissimo atque audacissimo, altero modestissimo atque optimo uiro, peterem; superaui tamen dignitate catilinam, gratia galbam. quod si id crimen homini nouo esse deberet, profecto mihi neque inimici neque inuidi defuissent. omittamus igitur de genere dicere cuius est magna in utroque dignitas; uideamus cetera. 