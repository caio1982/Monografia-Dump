erat igitur in luctu senatus, squalebat ciuitas publico consilio ueste mutata, nullum erat italiae municipium, nulla colonia, nulla praefectura, nulla romae societas uectigalium, nullum conlegium aut concilium aut omnino aliquod com mune consilium quod tum non honorificentissime de mea salute decreuisset: cum subito edicunt duo consules ut ad suum uestitum senatores redirent. quis umquam consul senatum ipsius decretis parere prohibuit? quis tyrannus miseros lugere uetuit? parumne est, piso, ut omittam gabinium, quod tantum homines fefellisti ut neglegeres auctoritatem senatus, optimi cuiusque consilia contemneres, rem publicam proderes, consulare nomen adfligeres? etiamne edicere audebas ne maererent homines meam, suam, rei publicae calamitatem, ne hunc suum dolorem ueste significarent? siue illa uestis mutatio ad luctum ipsorum siue ad deprecandum ualebat, quis umquam tam crudelis fuit qui prohiberet quemquam aut sibi maerere aut ceteris supplicare? quid? sua sponte homines in amicorum periculis uestitum mutare non solent? pro te ipso, piso, nemone mutabit? ne isti quidem quos legatos non modo nullo senatus consulto, sed etiam repugnante senatu tibi tute legasti? ergo hominis desperati et proditoris rei publicae casum lugebunt fortasse qui uolent: ciuis florentissimi beniuolentia bonorum et optime de salute patriae meriti periculum, coniunctum cum periculo ciuitatis, lugere senatui non licebit? idemque consules, si appellandi sunt consules quos nemo est quin non modo ex memoria sed etiam ex fastis euellendos putet, pacto iam foedere prouinciarum, producti in circo flaminio in contionem ab illa furia ac peste patriae, maximo cum gemitu uestro, illa omnia quae tum contra me contraque rem publicam <agebantur> uoce ac sententia sua comprobauerunt. 