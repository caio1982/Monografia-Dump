philo autem dum noua quaedam commouet, quod ea sustinere uix poterat quae contra academicorum pertinaciam dicebantur, et aperte mentitur ut est reprehensus a patre catulo, et ut docuit antiochus in id ipsum se induit quod timebat. cum enim ita negaret quicquam esse quod conprehendi posset (id enim uolumus esse ἀκατάλημπτον), si illud esset, sicut zeno definiret, tale uisum (iam enim hoc pro φαντασίᾳ uerbum satis hesterno sermone triuimus)—uisum igitur inpressum effictumque ex eo unde esset quale esse non posset ex eo unde non esset (id nos a zenone definitum rectissime dicimus; qui enim potest quicquam conprehendi, ut plane confidas perceptum id cognitumque esse, quod est tale quale uel falsum esse possit?)—hoc cum infirmat tollitque philo, iudicium tollit incogniti et cogniti; ex quo efficitur nihil posse conprehendi. ita inprudens eo quo minime uolt reuoluitur. quare omnis oratio contra academiam suscipitur a nobis, ut retineamus eam definitionem quam philo uoluit euertere; quam nisi optinemus, percipi nihil posse concedimus.  ordiamur igitur a sensibus. quorum ita clara iudicia et certa sunt, ut, si optio naturae nostrae detur et ab ea deus aliqui requirat contentane sit suis integris incorruptisque sensibus an postulet melius aliquid, non uideam quid quaerat amplius. nec uero hoc loco expectandum est dum de remo inflexo aut de collo columbae respondeam; non enim  is sum qui quidquid uidetur tale dicam esse quale uideatur; epicurus hoc uiderit et alia multa. meo autem iudicio ita est maxima in sensibus ueritas, si et sani sunt ac ualentes et omnia remouentur quae obstant et inpediunt. itaque et lumen mutari saepe uolumus et situs earum rerum quas intuemur, et interualla aut contrahimus aut diducimus, multaque facimus usque eo dum aspectus ipse fidem faciat sui iudicii. quod idem fit in uocibus in odore in sapore, ut nemo sit nostrum qui in sensibus sui cuiusque generis iudicium requirat acrius. adhibita uero exercitatione et arte, ut oculi pictura teneantur aures cantibus, quis est quin cernat quanta uis sit in sensibus. quam multa uident pictores in umbris et in eminentia quae nos non uidemus; quam multa quae nos fugiunt in cantu exaudiunt in eo genere exercitati, qui primo inflatu tibicinis antiopam esse aiunt aut andromacham, cum id nos ne suspicemur quidem. nihil necesse est de gustatu et odoratu loqui, in quibus intellegentia etsi uitiosa est quaedam tamen. quid de tactu et eo quidem quem philosophi interiorem uocant aut doloris aut uoluptatis, in quo cyrenaici solo putant ueri esse iudicium, quia sentiatur—potestne igitur quisquam dicere inter eum qui doleat et inter eum qui in uoluptate sit nihil interesse, aut ita qui sentiet non apertissime insaniat? 