satis multa hominibus non iniquis haec esse debent, nimis etiam multa uobis quos aequissimos esse confidimus. sed ut omnium uel suspicioni uel maliuolentiae uel crudelitati satis fiat: 'occultat pecuniam postumus, latent regiae diuitiae.' ecquis est ex tanto populo qui bona c. rabiri postumi nummo sestertio sibi addici uelit? sed miserum me, quanto hoc dixi cum dolore! hem, postume, tune es <c.> curti filius, c. rabiri iudicio et uoluntate filius, natura sororis? tune ille in omnis tuos liberalis, cuius multos bonitas locupletauit, qui nihil profudisti, nihil ullam in libidinem contulisti? tua, postume, nummo sestertio a me addicuntur? o meum miserum acerbumque praeconium! at hoc etiam optat miser ut uel condemnetur a uobis, <si> ita bona ueneant ut solidum suum cuique soluatur. nihil iam aliud nisi fidem curat, nec uos huic, si iam obliuisci uestrae mansuetudinis uolueritis, quicquam praeterea potestis eripere. quod, iudices, ne faciatis oro obtestorque uos, atque eo magis, si aduenticia pecunia petitur ab eo cui sua non redditur. nam in eum cui misericordia opitulari debebat inuidia quaesita est. sed iam, quoniam, <ut> spero, fidem quam <tibi dedi> praestiti, postume, reddam etiam lacrimas quas debeo; quas quidem ego tuas in meo casu plurimas uidi. uersatur ante oculos luctuosa nox meis omnibus, cum tu totum te cum tuis copiis ad me detulisti. tu comitibus, tu praesidio, tu etiam tanto pondere auri quantum tempus illud postulabat discessum illum sustentasti, tu numquam meis me absente liberis, numquam coniugi meae defuisti. possum excitare multos  <in patriam> reductos testis liberalitatis tuae, quod saepe audiui patri tuo curtio magno adiumento in iudicio capitis fuisse; sed iam omnia timeo; bonitatis ipsius inuidiam reformido. nam indicat tot hominum fletus quam sis carus tuis, et me dolor debilitat intercluditque uocem. uos obsecro, iudices, ut huic optimo uiro, quo nemo melior umquam fuit, nomen equitis romani et usuram huius lucis et uestrum conspectum ne eripiatis. hic uos aliud nihil orat nisi ut rectis oculis hanc urbem sibi intueri atque ut in hoc foro uestigium facere liceat, quod ipsum fortuna eripuerat, nisi unius amici opes subuenissent. 