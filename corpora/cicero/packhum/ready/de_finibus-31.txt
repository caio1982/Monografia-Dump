semouenda est igitur uoluptas, non solum ut recta sequamini, sed etiam ut loqui deceat frugaliter. possumusne ergo in uita summum bonum dicere, cum id ne in cena quidem posse uideamur? quo modo autem philosophus loquitur? 'tria genera cupiditatum, naturales et necessariae, naturales et non necessariae, nec naturales nec necessariae.' primum diuisit ineleganter; duo enim genera quae erant, fecit tria. hoc est non diuidere, sed frangere. qui haec didicerunt, quae ille contemnit, sic solent: 'duo genera cupiditatum, naturales et inanes, naturalium duo, necessariae et non necessariae.' confecta res esset. uitiosum est enim in diuidendo partem in genere numerare. sed hoc sane concedamus. contemnit enim disserendi elegantiam, confuse loquitur. gerendus est mos, modo recte sentiat. et quidem illud ipsum non nimium probo et tantum patior, philosophum loqui de cupiditatibus finiendis. an potest cupiditas finiri? tollenda est atque extrahenda radicitus. quis est enim, in quo sit cupiditas, quin recte cupidus dici possit? ergo et auarus erit, sed finite, et adulter, uerum habebit modum, et luxuriosus eodem modo. qualis ista philosophia est, quae non  interitum afferat prauitatis, sed sit contenta mediocritate uitiorum? quamquam in hac diuisione rem ipsam prorsus probo, elegantiam desidero. appellet haec desideria naturae, cupiditatis nomen seruet alio, ut eam, cum de auaritia, cum de intemperantia, cum de maximis uitiis loquetur, tamquam capitis accuset.  sed haec quidem liberius ab eo dicuntur et saepius. quod equidem non reprehendo; est enim tanti philosophi tamque nobilis audacter sua decreta defendere. sed tamen ex eo, quod eam uoluptatem, quam omnes gentes hoc nomine appellant, uidetur amplexari saepe uehementius, in magnis interdum uersatur angustiis, ut hominum conscientia remota nihil tam turpe sit, quod uoluptatis causa non uideatur esse facturus. deinde, ubi erubuit—uis enim est permagna naturae—, confugit illuc, ut neget accedere quicquam posse ad uoluptatem nihil dolentis. at iste non dolendi status non uocatur uoluptas. 'non laboro', inquit, 'de nomine'. quid, quod res alia tota est? 'reperiam multos, uel innumerabilis potius, non tam curiosos nec tam molestos, quam uos estis, quibus, quid uelim, facile persuadeam.' quid ergo dubitamus, quin, si non dolere uoluptas sit summa, non esse in uoluptate dolor sit maximus? cur id non ita fit? 'quia dolori non uoluptas contraria est, sed doloris priuatio.' 