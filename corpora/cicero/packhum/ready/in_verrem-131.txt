uenio nunc ad epistulam timarchidi, liberti istius et accensi; de qua cum dixero, totum hoc crimen decumanum peroraro. haec epistula est, iudices, quam nos syracusis in aedibus aproni cum litteras conquireremus inuenimus. missa est, ut ipsa significat, ex itinere, cum uerres iam de prouincia decessisset, timarchidi manu scripta. recita. epistula timarchidi.  < timarchides >  uerris accensus salutem dicit.  iam hoc quidem non reprehendo quod adscribit 'accensus'; cur enim sibi hoc scribae soli sumant, ' l. papirius scriba '? uolo ego hoc esse commune accensorum, lictorum, uiatorum.  fac diligentiam adhibeas, quod ad praetoris existimationem attinet.  commendat apronio uerrem, et hortatur ut inimicis eius resistat. bono praesidio munitur existimatio tua, siquidem in aproni constituitur diligentia atque auctoritate.  habes uirtutem, eloquentiam.  quam copiose laudatur apronius a timarchide, quam magnifice! cui ego illum non putem placere  oportere qui tanto opere timarchidi probatus sit?  habes sumptum unde facias.  necesse est, si quid redundarit de uestro frumentario quaestu, ad illum potissimum per quem agebatis defluxisse.  scribas, apparitores recentis arripe; cum l. uolteio, qui plurimum potest, caede, concide.  uidete quam ualde malitiae suae confidat timarchides, qui etiam apronio improbitatis praecepta det. iam hoc 'caede, concide'! nonne uobis uerba domo patroni depromere uidetur ad omne genus nequitiae accommodata? uolo, mi frater, fraterculo tuo credas.  consorti quidem in lucris atque furtis, gemino et simillimo nequitia, improbitate, audacia.  in cohorte carus habebere. quid est hoc 'in cohorte'? quo pertinet? apronium doces? quid? in uestram cohortem te monitore an sua sponte peruenerat?  quod cuique opus est, oppone.  qua impudentia putatis eum in dominatione fuisse qui in fuga tam improbus sit? ait omnia pecunia effici posse: dare, profundere oportere, si uelis uincere. non hoc mihi tam molestum est apronio suadere timarchidem, quam quod hoc idem patrono suo praecipit.  te postulante omnes uincere solent.  uerre quidem praetore, non sacerdote, non peducaeo, non hoc ipso metello.  scis metellum sapientem esse.  hoc uero ferri iam non potest, inrideri uiri optimi, l. metelli, ingenium et contemni ac despici a fugitiuo timarchide.  si uolteium habebis, omnia ludibundus conficies.  hic uehementer errat timarchides, qui aut uolteium pecunia corrumpi putet posse, aut metellum unius arbitratu gerere praeturam, sed errat  coniectura domestica. quia multos et per se et per alios multa ludibundos apud uerrem effecisse uidit, ad omnis eosdem patere aditus arbitratur. facilius uos efficiebatis ludibundi quae uolebatis a uerre, quod multa eius ludorum genera noratis.  inculcatum est metello et uolteio te aratores euertisse.  quis istuc apronio attribuebat, cum aratorem aliquem euerterat, aut timarchidi, cum ob iudicandum aut decernendum aut imperandum aliquid aut remittendum pecuniam acceperat, aut sextio lictori, cum aliquem innocentem securi percusserat? nemo; omnes ei tum attribuebant quem nunc condemnari uolunt.  obtuderunt eius auris te socium praetoris fuisse. uidesne hoc quam clarum sit et fuerit, cum etiam timarchides hoc metuat? concedesne non hoc crimen nos in te confingere, sed iam pridem ad crimen aliquam defensionem libertum quaerere? libertus et accensus tuus, et tibi ac liberis tuis omnibus in rebus coniunctus ac proximus, ad apronium scribit uulgo esse ab omnibus ita demonstratum metello, tibi apronium in decumis socium fuisse.  fac sciat improbitatem aratorum; ipsi sudabunt, si di uolunt.  quod istuc, per deos immortalis, aut qua de causa excitatum esse dicamus in aratores tam infestum odium atque tantum? quantam iniuriam fecerunt uerri aratores ut eos etiam libertus et accensus eius tam irato animo ac litteris insequatur? 