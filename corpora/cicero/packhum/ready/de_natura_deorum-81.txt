sed quo modo idem dicitis non omnia deos persequi, idem uoltis a diis inmortalibus hominibus dispertiri ac diuidi somnia (idcirco haec tecum, quia uestra est de somniorum ueritate sententia), atque idem etiam uota suscipi dicitis oportere? nempe singuli uouent, audit igitur mens diuina etiam de singulis; uidetis ergo non  esse eam tam occupatam quam putabatis. fac esse distentam, caelum uersantem terram tuentem maria moderantem: cur tam multos deos nihil agere et cessare patitur, cur non rebus humanis aliquos otiosos deos praeficit, qui a te balbe innumerabiles explicati sunt?  haec fere dicere habui de natura deorum, non ut eam tollerem sed ut intellegeretis quam esset obscura et quam difficiles explicatus haberet.'  quae cum dixisset, cotta finem. lucilius autem 'uehementius' inquit 'cotta tu quidem inuectus es in eam stoicorum rationem quae de prouidentia deorum ab illis sanctissume et prudentissume constituta est. sed quoniam aduesperascit, dabis nobis diem aliquem ut contra ista dicamus. est enim mihi tecum pro aris et focis certamen et pro deorum templis atque delubris proque urbis muris, quos uos pontifices sanctos esse dicitis diligentiusque urbem religione quam ipsis moenibus cingitis; quae deseri a me, dum quidem spirare potero, nefas iudico.'  tum cotta: 'ego uero et opto redargui me balbe, et ea quae disputaui disserere malui quam iudicare, et facile me a te uinci posse certo scio.'  'quippe' inquit uelleius 'qui etiam somnia putet ad nos mitti ab ioue, quae ipsa tamen tam leuia non sunt quam est stoicorum de natura deorum oratio.' 