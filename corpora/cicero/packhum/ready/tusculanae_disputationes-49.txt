ad ferendum igitur dolorem placide atque sedate plurimum proficit toto pectore, ut dicitur, cogitare, quam id honestum sit. sumus enim natura, ut ante dixi—dicendum est enim saepius—, studiosissimi adpetentissimique honestatis, cuius si quasi lumen  aliquod aspeximus, nihil est quod, ut eo potiamur, non parati simus et ferre et perpeti. ex hoc cursu atque impetu animorum ad ueram laudem atque honestatem illa pericula adeuntur in proeliis, non sentiunt uiri fortes in acie uolnera, uel sentiunt, sed mori malunt quam tantum modo de dignitatis gradu demoueri. fulgentis gladios hostium uidebant decii, cum in aciem eorum inruebant. his leuabat omnem uolnerum metum nobilitas mortis et gloria. num tum ingemuisse epaminondam putas, cum una cum sanguine uitam effluere sentiret? imperantem enim patriam lacedaemoniis relinquebat, quam acceperat seruientem. haec sunt solacia, haec fomenta summorum dolorum. dices: quid in pace, quid domi, quid in lectulo? ad philosophos me reuocas, qui in aciem non saepe prodeunt. e quibus homo sane leuis, heracleotes dionysius, cum a zenone fortis esse didicisset, a dolore dedoctus est. nam cum ex renibus laboraret, ipso in eiulatu clamitabat falsa esse illa, quae antea de dolore ipse sensisset. quem cum cleanthes condiscipulus rogaret, quaenam ratio eum de sententia deduxisset, respondit: 'quia, <si,> cum tantulum operae philosophiae dedissem, dolorem tamen ferre non possem, satis esset argumenti malum esse dolorem. plurimos autem annos in philosophia consumpsi nec ferre possum. malum est igitur dolor.' tum cleanthem, cum pede terram percussisset, uersum ex epigonis ferunt dixisse:  'audísne haec, amphiaráe sub terram ábdite?' zenonem significabat, a quo illum degenerare dolebat. at non noster posidonius; quem et ipse saepe uidi et id dicam, quod solebat narrare pompeius, se, cum rhodum uenisset decedens ex syria, audire uoluisse posidonium; sed cum audisset eum grauiter esse aegrum, quod uehementer eius artus laborarent, uoluisse tamen nobilissimum philosophum uisere: quem ut uidisset et salutauisset honorificisque uerbis prosecutus esset molesteque se dixisset ferre, quod eum non posset audire, at ille: 'tu uero' inquit 'potes, nec committam, ut dolor corporis efficiat, ut frustra tantus uir ad me uenerit.' itaque narrabat eum grauiter et copiose de hoc ipso, nihil esse bonum nisi quod esset honestum, cubantem disputauisse, cumque quasi faces ei doloris admouerentur, saepe dixisse: 'nihil agis, dolor! quamuis sis molestus, numquam te esse confitebor malum.' omninoque omnes clari et nobilitati labores continuo fiunt etiam tolerabiles. uidemusne [ut], apud quos eorum ludorum, qui gymnici nominantur, magnus honos sit, nullum ab is, qui in id certamen descendant, deuitari dolorem? apud quos autem uenandi et equitandi laus uiget, qui hanc petessunt, nullum fugiunt dolorem. quid de nostris ambitionibus, quid de cupiditate honorum loquar? quae flamma est, per quam non cu currerint i qui haec olim punctis singulis colligebant? itaque semper africanus socraticum xenophontem in manibus habebat, cuius in primis laudabat illud, quod diceret eosdem labores non esse aeque grauis imperatori et militi, quod ipse honos laborem leuiorem faceret imperatorium. sed tamen hoc euenit, ut in uulgus insipientium opinio ualeat honestatis, cum ipsam uidere non possint. itaque fama et multitudinis iudicio mouentur, cum id honestum putent, quod a plerisque laudetur. te autem, si in oculis sis multitudinis, tamen eius iudicio stare nolim nec, quod illa putet, idem putare pulcherrimum. tuo tibi iudicio est utendum; tibi si recta probanti placebis, tum non modo tete uiceris, quod paulo ante praecipiebam, sed omnis et omnia. hoc igitur tibi propone: amplitudinem animi et quasi quandam exaggerationem quam altissimam animi, quae maxime eminet contemnendis et despiciendis doloribus, unam esse omnium rem pulcherrimam, eoque pulchriorem, si uacet populo neque plausum captans se tamen ipsa delectet. quin etiam mihi quidem laudabiliora uidentur omnia, quae sine uenditatione et sine populo teste fiunt, non quo fugiendus sit—omnia enim bene facta in luce se conlocari uolunt—, sed tamen nullum theatrum uirtuti conscientia maius est. 