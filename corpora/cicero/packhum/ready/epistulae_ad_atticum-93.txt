iii aut prid .  non .  mai .   51  minturnis cicero attico sal. ego uero et tuum in discessu uidi animum et meo sum ipse testis; quo magis erit tibi uidendum ne quid noui decernatur, ut hoc nostrum desiderium ne plus sit annuum.  de annio saturnino, curasti probe. de satis dando uero, te rogo, quoad eris romae, tu ut satis des; et sunt aliquot satisdationes secundum mancipium, ueluti mennianorum praediorum uel atilianorum. de oppio, factum est <ut> uolui, et maxime quo<d de>  dccc  aperuisti; quae quidem ego utique uel uersura facta solui uolo, ne extrema exactio nostrorum nominum exspectetur.  nunc uenio ad transuersum illum extremae epistulae tuae uersiculum in quo me admones de sorore. quae res se sic habet: ut ueni in arpinas, cum ad me frater uenisset, in primis nobis sermo isque multus de te fuit; ex quo ego ueni ad ea quae fueramus ego et tu inter nos de sorore in tusculano locuti. nihil tam uidi mite, nihil tam placatum quam tum meus frater erat in sororem tuam, ut, etiam si qua fuerat ex ratione sumpta offensio, non appareret. ille sic dies. postridie ex arpinati profecti sumus. ut in arcano quintus maneret dies fecit; ego aquini, sed prandimus in arcano (nosti hunc fundum). quo ut uenimus, humanissime quintus 'pomponia' inquit, 'tu inuita mulieres, ego uero adsciuero pueros'. nihil potuit, mihi quidem ut uisum est, dulcius, idque cum uerbis tum etiam animo ac uultu. at illa audientibus nobis 'ego ipsa sum' inquit 'hic hospita'; id autem ex eo, ut opinor, quod  antecesserat statius ut prandium nobis uideret. tum quintus 'en' inquit mihi, 'haec ego patior cottidie'. dices 'quid, quaeso, istuc erat?' magnum; itaque me ipsum commouerat; sic absurde et aspere uerbis uultuque responderat. dissimulaui dolens. discubuimus omnes praeter illam, cui tamen quintus de mensa misit; illa reiecit. quid multa? nihil meo fratre lenius, nihil asperius tua sorore mihi uisum est; et multa praetereo quae tum mihi maiori stomacho quam ipsi quinto fuerunt. ego inde aquinum. quintus in arcano remansit et aquinum ad me postridie mane uenit mihique narrauit nec secum illam dormire uoluisse et cum discessura esset fuisse eius modi qualem ego uidissem. quid quaeris? uel ipsi hoc dicas licet, humanitatem ei meo iudicio illo die defuisse. haec ad te scripsi, fortasse pluribus quam necesse fuit, ut uideres tuas quoque esse partis instituendi et monendi.  reliquum est ut ante quam proficiscare mandata nostra exhaurias, scribas ad me omnia, pomptinum extrudas, cum profectus eris cures ut sciam, sic habeas, nihil mehercule te mihi nec carius esse nec suauius.  a. torquatum amantissime dimisi minturnis, optimum uirum; cui me ad te scripsisse aliquid in sermone significes uelim.