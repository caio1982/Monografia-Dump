uiii kal .  quint .   45 <cicero attico sal.> commotus tuis litteris, quod ad me de uarrone scripseras, totam academiam ab hominibus nobilissimis abstuli, transtuli ad nostrum sodalem et e duobus libris contuli in quattuor. grandiores sunt omnino quam erant illi, sed tamen multa detracta. tu autem mihi peruelim scribas qui intellexeris illum uelle; illud uero utique scire cupio quem intellexeris ab eo ζηλοτυπεῖσθαι, nisi forte brutum. id hercle restabat! sed tamen scire peruelim. libri quidem ita exierunt, nisi forte me communis φιλαυτία decipit, ut in tali genere ne apud graecos quidem simile quicquam. tu illam iacturam feres aequo animo quod illa quae habes de academicis frustra descripta sunt. multo tamen haec erunt splendidiora, breuiora, meliora.  nunc autem ἀπορῶ quo me uertam. uolo dolabellae ualde  desideranti; non reperio quid, et simul αἰδέομαι Τρῶας, neque, si aliud quid, potero μέμψιν effugere. aut cessandum igitur aut aliquid excogitandum.  sed quid haec leuia curamus? attica mea, obsecro te, quid agit? quae me ualde angit. sed crebro regusto tuas litteras; in iis acquiesco. tamen exspecto nouas.  brinni libertus, coheres noster, scripsit ad me uelle, si mihi placeret, coheredes <se> et sabinum albium ad me uenire. id ego plane nolo. hereditas tanti non est. et tamen obire auctionis diem facile poterunt (est enim  iii  id.) si me in tusculano postridie nonas mane conuenerint. quod si laxius uolent proferre diem, poterunt uel biduum uel triduum uel ut uidebitur; nihil enim interest. qua re nisi iam profecti sunt, retinebis homines. de bruto, si quid erit, de caesare, si quid scies, si quid erit praeterea, scribes.