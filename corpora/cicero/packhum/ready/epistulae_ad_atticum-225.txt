prid .  id .  mai .   49 cicero attico sal. commodum ad te dederam litteras de pluribus rebus cum ad me bene mane dionysius †fuit†; cui quidem ego non modo placabilem me praebuissem sed totum remisissem, si uenisset qua mente tu ad me scripseras. erat enim sic in tuis litteris quas arpini acceperam, eum uenturum facturumque quod ego uellem. ego uolebam autem uel cupiebam potius esse eum nobiscum. quod quia plane, cum in formianum uenisset, praeciderat, asperius ad te de eo scribere solebam. at ille perpauca locutus hanc summam habuit orationis ut sibi ignoscerem; se rebus suis impeditum nobiscum ire non posse. pauca respondi, magnum accepi dolorem, intellexi fortunam  ab eo nostram despectam esse. quid quaeris? fortasse miraberis: in maximis horum temporum doloribus hunc mihi scito esse. uelim ut tibi amicus sit; hoc cum tibi opto, opto ut beatus sis; erit enim tam diu.  consilium nostrum spero uacuum periculo fore; nam et dissimulauimus nec, ut opinor, acerrime adseruabimur. nauigatio modo sit qualem opto, cetera, quae quidem consilio prouideri poterunt, cauebuntur. tu, dum adsumus, non modo quae scieris audierisue sed etiam quae futura prouidebis scribas uelim.  cato, qui siciliam tenere nullo negotio potuit et, si tenuisset, omnes boni se ad eum contulissent, syracusis profectus est ante diem  uiii  kal. mai., ut ad me curio scripsit. utinam, quod aiunt, cotta sardiniam teneat! est enim rumor. o, si id fuerit, turpem catonem!  ego, ut minuerem suspicionem profectionis aut cogitationis meae, profectus sum in pompeianum a. d.  iiii  id. ut ibi essem dum quae ad nauigandum opus essent pararentur. cum ad uillam uenissem, uentum est ad me: centuriones trium cohortium, quae pompeiis sunt, me uelle postridie conuenire. haec mecum ninnius noster; uelle eos mihi se et oppidum tradere. at ego tibi postridie a uilla ante lucem, ut me omnino illi ne uiderent. quid enim erat in tribus cohortibus? quid si plures? quo apparatu? cogitaui eadem illa caeliana quae legi in epistula tua quam accepi simul et in cumanum ueni eodem die; et simul fieri poterat ut temptaremur. omnem igitur suspicionem sustuli.   sed, cum redeo, hortensius uenerat et ad terentiam salutatum deuerterat. sermone erat usus honorifico erga me. iam eum, ut puto, uidebo; misit enim puerum se ad me uenire. hoc quidem melius quam collega noster antonius, cuius inter lictores lectica mima portatur.  tu quoniam quartana cares et nouum morbum remouisti sed etiam grauedinem, te uegetum nobis in graecia siste et litterarum aliquid interea.