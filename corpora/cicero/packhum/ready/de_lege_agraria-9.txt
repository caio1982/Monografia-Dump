quaeret quispiam in tanta iniuria tantaque impudentia quid spectarit. non defuit consilium; fides erga plebem romanam, quirites, aequitas in uos libertatemque uestram  uehementer defuit. iubet enim comitia  x uiris habere creandis eum qui legem tulerit. hoc dicam planius: iubet rullus, homo non cupidus neque appetens, habere comitia rullum. nondum reprehendo; uideo fecisse alios; illud quod nemo fecit, de minore parte populi, quo pertineat uidete. habebit comitia, uolet eos renuntiare quibus regia potestas hac lege quaeritur; uniuerso populo neque ipse committit neque illi horum consiliorum auctores committi recte putant posse. sortietur tribus idem rullus. homo felix educet quas uolet tribus. quos  uiiii  tribus  x uiros fecerint ab eodem rullo eductae, hos omnium rerum, ut iam ostendam, dominos habebimus. atque hi, ut grati ac memores benefici esse uideantur, aliquid se  uiiii  tribuum notis hominibus debere confitebuntur, reliquis uero  ui  et  xx tribubus nihil erit quod non putent posse suo iure se denegare. quos tandem igitur  x uiros fieri uolt? se primum. qui licet? leges enim sunt ueteres neque eae consulares, si quid interesse hoc arbitramini, sed tribuniciae uobis maioribusque uestris uehementer gratae atque iucundae; licinia est lex et altera aebutia, quae non modo eum qui tulerit de aliqua curatione ac potestate sed etiam conlegas eius, cognatos, adfinis excipit, ne eis ea potestas curatioue mandetur. etenim si populo consulis, remoue te a suspicione alicuius tui commodi, fac fidem te nihil nisi populi utilitatem et fructum quaerere, sine ad alios potestatem, ad te gratiam benefici tui peruenire. nam hoc quidem uix est liberi populi, uix uestrorum animorum ac  magnificentiae. quis legem tulit? rullus. quis maiorem partem populi suffragiis prohibuit? rullus. quis comitiis praefuit, quis tribus quas uoluit uocauit nullo custode sortitus, quis  x uiros quos uoluit creauit? idem rullus. quem principem renuntiauit? rullum. uix me hercule seruis hoc eum suis, non <modo> uobis omnium gentium dominis probaturum arbitror. optimae leges igitur hac lege sine ulla exceptione tollentur; idem lege sibi sua curationem petet, idem maiore parte populi suffragiis spoliata comitia habebit, quos uolet atque in eis se ipsum renuntiabit, et uidelicet conlegas suos ascriptores legis agrariae non repudiabit, a quibus ei locus primus in indice et in praescriptione legis concessus est; ceteri fructus omnium rerum qui in spe legis huius positi sunt communi cautione atque aequa ex parte retinentur. 