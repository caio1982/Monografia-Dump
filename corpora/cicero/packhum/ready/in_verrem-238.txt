at quae causa tum subiciebatur ab ipso, iudices, huius tam nefariae crudelitatis? eadem quae nunc in defensione commemorabitur. quicumque accesserant ad siciliam paulo pleniores, eos sertorianos milites esse atque a dianio fugere dicebat. illi ad deprecandum periculum proferebant alii purpuram tyriam, tus alii atque odores uestemque  linteam, gemmas alii et margaritas, uina non nulli graeca uenalisque asiaticos, ut intellegeretur ex mercibus quibus ex locis nauigarent. non prouiderant eas ipsas sibi causas esse periculi, quibus argumentis se ad salutem uti arbitrabantur. iste enim haec eos ex piratarum societate adeptos esse dicebat; ipsos in lautumias abduci imperabat, nauis eorum atque onera diligenter adseruanda curabat. his institutis cum completus iam mercatorum carcer esset, tum illa fiebant quae l. suettium, equitem romanum, lectissimum uirum, dicere audistis, et quae ceteros audietis. ceruices in carcere frangebantur indignissime ciuium romanorum, ut iam illa uox et imploratio, 'ciuis romanus sum,' quae saepe multis in ultimis terris opem inter barbaros et salutem tulit, ea mortem illis acerbiorem et supplicium maturius ferret.  quid est, uerres? quid ad haec cogitas respondere? num mentiri me, num fingere aliquid, num augere crimen? num quid horum dicere istis defensoribus tuis audes? cedo mihi, quaeso, ex ipsius sinu litteras syracusanorum, quas ipse ad arbitrium suum confectas esse arbitratur, cedo rationem carceris, quae diligentissime conficitur, quo quisque die datus in custodiam, quo mortuus, quo necatus sit. litterae syracusanorum.  uidetis ciuis romanos gregatim coniectos in lautumias, uidetis indignissimo in loco coaceruatam multitudinem uestrorum ciuium. quaerite nunc uestigia quibus exitus eorum ex illo loco compareant. nulla sunt. omnesne mortui? si ita posset defendere, tamen fides huic defensioni non haberetur. sed scriptum exstat in isdem litteris quod iste homo barbarus ac dissolutus neque attendere umquam neque intellegere  potuit: ἐδικαιώθησαν, inquit, hoc est, ut siculi loquuntur, supplicio adfecti ac necati sunt. 