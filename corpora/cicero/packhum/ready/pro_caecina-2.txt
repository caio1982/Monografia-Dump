m. fulcinius fuit, recuperatores, e municipio tarquiniensi; qui et domi suae cum primis honestus existimatus est et romae argentariam non ignobilem fecit. is habuit in matrimonio caesenniam, eodem e municipio summo loco natam et probatissimam feminam, sicut et uiuus ipse multis rebus ostendit et in morte sua testamento declarauit. huic caesenniae fundum in agro tarquiniensi uendidit temporibus illis difficillimis solutionis; cum uteretur uxoris dote numerata, quo mulieri res esset cautior, curauit ut in eo fundo dos conlocaretur. aliquanto post iam argentaria dissoluta fulcinius huic fundo uxoris continentia quaedam praedia atque adiuncta mercatur. moritur fulcinius—multa enim, quae sunt in re, quia remota sunt a causa, praetermittam—testamento facit heredem quem habebat e caesennia filium; usum et fructum omnium bonorum suorum caesenniae  legat ut frueretur una cum filio. magnus honos uiri iucundus mulieri fuisset, si diuturnum esse licuisset; frueretur enim bonis cum eo quem suis bonis heredem esse cupiebat et ex quo maximum fructum ipsa capiebat. sed hunc fructum mature fortuna ademit. nam breui tempore m. fulcinius adulescens mortuus est; heredem p. caesennium fecit; uxori grande pondus argenti matrique partem maiorem bonorum legauit. itaque in partem mulieres uocatae sunt.  cum esset haec auctio hereditaria constituta, aebutius iste, qui iam diu caesenniae uiduitate ac solitudine aleretur ac se in eius familiaritatem insinuasset, hac ratione ut cum aliquo suo compendio negotia mulieris, si qua acciderent, controuersiasque susciperet, uersabatur eo quoque tempore in his rationibus auctionis et partitionis atque etiam se ipse inferebat et intro dabat et in eam opinionem caesenniam adducebat ut mulier imperita nihil putaret agi callide posse, ubi non adesset aebutius. quam personam iam ex cotidiana uita cognostis, recuperatores, mulierum adsentatoris, cognitoris uiduarum, defensoris nimium litigiosi, contriti ad regiam, inepti ac stulti inter uiros, inter mulieres periti iuris et callidi, hanc personam imponite aebutio. is enim caesenniae fuit aebutius—ne forte quaeratis, num propinquus?—nihil alienius—amicus a patre aut a uiro traditus? —nihil minus—quis igitur? ille, ille quem supra deformaui, uoluntarius amicus mulieris non necessitudine aliqua, sed ficto officio simulataque sedulitate coniunctus magis opportuna opera non numquam quam aliquando fideli. cum  esset, ut dicere institueram, constituta auctio romae, suadebant amici cognatique caesenniae, id quod ipsi quoque mulieri ueniebat in mentem, quoniam potestas esset emendi fundum illum fulcinianum, qui fundo eius antiquo continens esset, nullam esse rationem amittere eius modi occasionem, cum ei praesertim pecunia ex partitione deberetur; nusquam posse eam melius conlocari. itaque hoc mulier facere constituit; mandat ut fundum sibi emat,—cui tandem? —cui putatis? an non in mentem uobis uenit omnibus illius hoc munus esse ad omnia mulieris negotia parati, sine quo nihil satis caute, nihil satis callide posset agi? recte attenditis. aebutio negotium datur. adest ad tabulam, licetur aebutius; deterrentur emptores multi partim gratia caesenniae, partim etiam pretio. fundus addicitur aebutio; pecuniam argentario promittit aebutius; quo testimonio nunc uir optimus utitur sibi emptum esse. quasi uero aut nos ei negemus addictum aut tum quisquam fuerit qui dubitaret quin emeretur caesenniae, cum id plerique scirent, omnes fere audissent, <qui non audisset,> is coniectura adsequi posset, cum pecunia caesenniae ex illa hereditate deberetur, eam porro in praediis conlocari maxime expediret, essent autem praedia quae mulieri maxime conuenirent, ea uenirent, liceretur is quem caesenniae dare operam nemo miraretur, sibi emere nemo posset suspicari. hac emptione facta pecunia soluitur a caesennia; cuius rei putat iste rationem reddi non posse quod ipse tabulas auerterit; se autem habere argentarii tabulas in quibus sibi expensa pecunia lata sit acceptaque relata. quasi id aliter fieri oportuerit. cum omnia ita facta essent, quem ad  modum nos defendimus, caesennia fundum possedit locauitque; neque ita multo post a. caecinae nupsit. ut in pauca conferam, testamento facto mulier moritur; facit heredem ex deunce et semuncia caecinam, ex duabus sextulis m. fulcinium, libertum superioris uiri, aebutio sextulam aspergit. hanc sextulam illa mercedem isti esse uoluit adsiduitatis et molestiae si quam ceperat. iste autem hac sextula se ansam retinere omnium controuersiarum putat. 