uidete igitur utrum sit aequius hominem honestissimum, uirum fortissimum, ciuem optimum dedi inimicissimis atque immanissimis nationibus an reddi amicis, praesertim cum tot res sint quae uestris animis pro huius innocentis salute supplicent, primum generis antiquitas, quam tusculo, ex clarissimo municipio, profectam in monumentis rerum gestarum incisam ac notatam uidemus, tum autem continuae praeturae, quae et ceteris ornamentis et existimatione innocentiae maxime floruerunt, deinde recens memoria parentis, cuius sanguine non solum asculanorum manus, a qua interfectus est, sed totum illud sociale bellum macula sceleris imbutum est, postremo ipse cum in omnibus uitae partibus honestus atque integer, tum in re militari cum summi consili et maximi animi, tum uero usu quoque bellorum gerendorum in primis eorum hominum qui nunc sunt exercitatus. qua re si etiam monendi estis a me, iudices, quod non estis, uideor hoc leuiter pro mea auctoritate uobis praecipere posse, ut ex eo genere homines quorum cognita uirtus, industria, felicitas in re mili tari sit diligenter uobis retinendos existimetis. fuit enim maior talium <tum> uirorum in hac re publica copia; quae cum esset, tamen eorum non modo saluti sed etiam honori consulebatur. quid nunc uobis faciendum est studiis militaribus apud iuuentutem obsoletis, <fortissimis> autem hominibus ac summis ducibus partim aetate, partim ciuitatis discordiis ac rei publicae calamitate consumptis, cum tot bella aut a nobis necessario suscipiantur aut subito atque improuisa nascantur? nonne et hominem ipsum ad dubia rei publicae tempora reseruandum et ceteros studio laudis ac uirtutis inflammandos putatis? recordamini quos legatos nuper in bello <italico> l. iulius, quos p. rutilius, quos l. cato, quos cn. pompeius habuerit; scietis fuisse tum m. cornutum, l. cinnam, l. sullam, praetorios homines, belli gerendi peritissimos; praeterea c. marium, p. didium, q. catulum, p. crassum, non litteris homines ad rei militaris scientiam, sed rebus gestis ac uictoriis eruditos. age uero, nunc inferte oculos in curiam, introspicite penitus in omnis rei publicae partis; utrum uidetis nihil posse accidere ut tales uiri desiderandi sint, an, si acciderit, eorum hominum copia populum romanum abundare? quae si diligenter attendetis, profecto, iudices, uirum ad labores belli impigrum, ad pericula fortem, ad usum ac disciplinam peritum, ad consilia prudentem, ad casum fortunamque felicem domi uobis ac liberis uestris retinere quam inimicissimis populo romano nationibus et crudelissimis tradere et condonare maletis. 