apr .   45  in attici nomentano (?) m. cicero s. d. a. torquato peto a te ne me putes obliuione tui rarius ad te scribere quam solebam, sed aut grauitate ualetudinis, qua tamen iam paulum uideor leuari, aut quod absim ab urbe, ut qui ad te proficisca<n>tur scire non possim. qua re uelim ita statutum habeas, me tui memoriam cum summa beneuolentia tenere tuasque omnis res non minori mihi curae quam meas esse.  quod maiore in uarietate uersata est adhuc tua causa quam homines aut uolebant aut opinabantur, mihi crede, non est pro malis temporum quod moleste feras. necesse est enim aut armis urgeri rem publicam sempiternis aut iis positis recreari aliquando aut funditus interire. si arma ualebunt, nec eos a quibus reciperis uereri debes nec eos quos adiuuisti; si armis aut condicione positis aut defatigatione abiectis aut uictoria detractis ciuitas respirauerit, et dignitate tua frui tibi et fortunis licebit; sin omnino interierint omnia fueritque is exitus quem uir prudentissimus, m. antonius, iam tum timebat cum tantum instare malorum suspicabatur, misera est illa quidem consolatio, tali praesertim ciui et uiro, sed tamen necessaria, nihil esse praecipue cuiquam dolendum in eo quod accidat uniuersis.  quae uis insit in his paucis uerbis (plura enim committenda  epistulae non erant) si attendes, quod facis profecto etiam sine meis litteris, intelleges te aliquid habere quod speres, nihil quod aut hoc aut aliquo rei publicae statu timeas; omnia si interierint, cum superstitem te esse rei publicae ne si liceat quidem uelis, ferendam esse fortunam, praesertim quae absit a culpa. sed haec hactenus.  tu uelim scribas ad me quid agas et ubi futurus sis ut aut quo scribam aut quo ueniam scire possim.