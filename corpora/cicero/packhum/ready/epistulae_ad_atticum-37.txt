iun .   59  romae cicero attico sal. accepi aliquot epistulas tuas, ex quibus intellexi quam suspenso animo et sollicito scire aueres quid esset noui. tenemur undique, neque iam quo minus seruiamus recusamus sed mortem et eiectionem quasi maiora timemus, quae multo sunt minora. atque hic status, qui una uoce omnium gemitur, <neque facto> neque uerbo cuiusquam subleuatur. σκοπὸς est, ut suspicor, illis qui tenent nullam cuiquam largitionem relinquere. unus loquitur et palam aduersatur adulescens curio. huic plausus maximi, consalutatio forensis perhonorifica, signa praeterea beneuolentiae permulta a bonis impertiuntur. fufium clamoribus et conuiciis et sibilis consectantur. his ex rebus non spes sed dolor est maior, cum uideas ciuitatis uoluntatem solutam, uirtutem adligatam.  ac ne forte quaeras κατὰ λεπτὸν de singulis rebus, uniuersa res eo est deducta spes ut nulla sit aliquando non modo priuatos uerum etiam magistratus liberos fore. hac tamen in oppressione sermo in circulis dumtaxat et in conuiuiis est liberior quam fuit. uincere incipit timorem dolor, sed ita ut omnia sint plenissima desperationis. habet etiam campana lex exsecrationem in contione candidatorum, si mentionem fecerint, quo aliter ager possideatur atque ut ex legibus iuliis. non dubitant iurare ceteri; laterensis existimatur laute fecisse quod tribunatum pl. petere destitit ne iuraret.   sed de re publica non libet plura scribere. displiceo mihi nec sine summo scribo dolore. me tueor ut oppressis omnibus non demisse, ut tantis rebus gestis parum fortiter. a caesare ualde liberaliter inuitor in legationem illam, sibi ut sim legatus, atque etiam libera legatio uoti causa datur. sed haec et praesidi apud pudorem pulchelli non habet satis et a fratris aduentu me ablegat; illa et munitior est et non impedit quo minus adsim cum uelim. hanc ego teneo, sed usurum me non puto; neque tamen scit quisquam. non libet fugere, aueo pugnare. magna sunt hominum studia. sed nihil adfirmo; tu hoc silebis.  de statio manu misso et non nullis aliis rebus angor equidem, sed iam prorsus occallui. tu uellem ego uel cuperem adesses; nec mihi consilium nec consolatio deesset. sed ita te para ut, si inclamaro, aduoles.