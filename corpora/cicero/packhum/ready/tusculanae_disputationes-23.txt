sed quid agimus? oblitine sumus hoc nunc nobis esse propositum, cum satis de aeternitate  dixissemus, ne si interirent quidem animi, quicquam mali esse in morte?  ego uero memineram, sed te de aeternitate dicentem aberrare a proposito facile patiebar.  uideo te alte spectare et uelle in caelum migrare. spero fore ut contingat id nobis. sed fac, ut isti uolunt, animos non remanere post mortem: uideo nos, si ita sit, priuari spe beatioris uitae; mali uero quid adfert ista sententia? fac enim sic animum interire ut corpus: num igitur aliquis dolor aut omnino post mortem sensus in corpore est? nemo id quidem dicit, etsi democritum insimulat epicurus, democritii negant. ne in animo quidem igitur sensus remanet; ipse enim nusquam est. ubi igitur malum est, quoniam nihil tertium est? an quod ipse animi discessus a corpore non fit sine dolore? ut credam ita esse, quam est id exiguum! sed falsum esse arbitror, et fit plerumque sine sensu, non numquam etiam cum uoluptate, totumque hoc leue est, qualecumque est; fit enim ad punctum temporis. 'illud angit uel potius excruciat, discessus ab omnibus is quae sunt bona in uita'. uide ne 'a malis' dici uerius possit. quid ego nunc lugeam uitam hominum? uere et iure possum; sed quid necesse est, cum id agam ne post mortem miseros nos putemus fore, etiam uitam efficere deplorando miseriorem? fecimus hoc in eo libro, in quo nosmet ipsos, quantum potuimus, consolati sumus. a malis igitur mors abducit, non a bonis, uerum si quaerimus. et quidem hoc a cyrenaico hegesia sic copiose disputatur, ut is a rege ptolomaeo prohibitus esse dicatur illa in scholis dicere,  quod multi is auditis mortem sibi ipsi consciscerent. callimachi quidem epigramma in ambraciotam theombrotum est, quem ait, cum ei nihil accidisset aduersi, e muro se in mare abiecisse lecto platonis libro. eius autem, quem dixi, hegesiae liber est Ἀποκαρτερῶν, quo a uita quidem per inediam discedens reuocatur ab amicis; quibus respondens uitae humanae enumerat incommoda. possem idem facere, etsi minus quam ille, qui omnino uiuere expedire nemini putat. mitto alios: etiamne nobis expedit? qui et domesticis et forensibus solaciis ornamentisque priuati certe si ante occidissemus, mors nos a malis, non a bonis abstraxisset. sit igitur aliquis, qui nihil mali habeat, nullum a fortuna uolnus acceperit: metellus ille honoratis quattuor filiis aut quinquaginta priamus, e quibus septemdecim iusta uxore natis; in utroque eandem habuit fortuna potestatem, sed usa in altero est: metellum enim multi filii filiae nepotes neptes in rogum inposuerunt, priamum tanta progenie orbatum, cum in aram confugisset, hostilis manus interemit. hic si uiuis filiis incolumi regno occidisset astánte ope bárbarica tectís caelatis láqueatis, utrum tandem a bonis an a malis discessisset? tum profecto uideretur a bonis. at certe ei melius euenisset nec tam flebiliter illa canerentur:  'haec ómnia uidi inflámmari, priamó ui uitam euítari, iouis áram sanguine túrpari.' quasi uero ista ui quicquam tum potuerit ei melius accidere! quodsi ante occidisset, talem euentum omnino amisisset; hoc autem tempore sensum amisit malorum. pompeio, nostro familiari, cum grauiter aegrotaret neapoli, melius est factum. coronati neapolitani fuerunt, nimirum etiam puteolani; uolgo ex oppidis publice gratulabantur: ineptum sane negotium et graeculum, sed tamen fortunatum. utrum igitur, si tum esset extinctus, a bonis rebus an a malis discessisset? certe a miseris. non enim cum socero bellum gessisset, non inparatus arma sumpsisset, non domum reliquisset, non ex italia fugisset, non exercitu amisso nudus in seruorum ferrum et manus incidisset, †non liberi defleti, non fortunae omnes a uictoribus possiderentur. qui, si mortem tum obisset, in amplissimis fortunis occidisset, is propagatione uitae quot, quantas, quam incredibilis hausit calamitates! haec morte effugiuntur, etiamsi non euenerunt, tamen, quia possunt euenire; sed homines ea sibi accidere posse non cogitant: metelli sperat sibi quisque fortunam, proinde quasi aut plures fortunati sint quam infelices aut certi quicquam sit in rebus humanis aut sperare sit prudentius quam timere.  