est igitur ambulantibus ad hunc modum sermo ille nobis institutus et a tali quodam ductus exordio:  dici non potest, quam sim hesterna disputatione tua delectatus uel potius adiutus. etsi enim mihi sum conscius numquam me nimis uitae cupidum fuisse, tamen interdum obiciebatur animo metus quidam et dolor cogitanti fore aliquando finem huius lucis et amissionem omnium uitae commodorum. hoc genere molestiae sic, mihi crede, sum liberatus, ut nihil minus curandum putem.  minime mirum id quidem; nam efficit hoc philo sophia: medetur animis, inanes sollicitudines detrahit, cupiditatibus liberat, pellit timores. sed haec eius uis non idem potest apud omnis: tum ualet multum, cum est idoneam complexa naturam. fortis enim non modo fortuna adiuuat, ut est in uetere prouerbio, sed multo magis ratio, quae quibusdam quasi praeceptis confirmat uim fortitudinis. te natura excelsum quendam uidelicet et altum et humana despicientem genuit; itaque facile in animo forti contra mortem habita insedit oratio. sed haec eadem num censes apud eos ipsos ualere nisi admodum paucos, a quibus inuenta disputata conscripta sunt? quotus enim quisque philosophorum inuenitur, qui sit ita moratus, ita animo ac uita constitutus, ut ratio postulat? qui disciplinam suam non ostentationem scientiae, sed legem uitae putet? qui obtemperet ipse sibi et decretis suis pareat? uidere licet alios tanta leuitate et iactatione, ut iis fuerit non didicisse melius, alios pecuniae cupidos, gloriae non nullos, multos libidinum seruos, ut cum eorum uita mirabiliter pugnet oratio. quod quidem mihi uidetur esse turpissimum. ut enim si grammaticum se professus quispiam barbare loquatur, aut si absurde canat is qui se haberi uelit musicum, hoc turpior sit, quod in eo ipso peccet, cuius profitetur scientiam, sic philosophus in uitae ratione peccans hoc turpior est, quod in officio, cuius magister esse uult, labitur artemque uitae professus delinquit in uita. 