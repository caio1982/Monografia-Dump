iu aut iii kal .  mai .   44 cicero attico sal. 'iteradum eadem ista mihi.' coronatus quintus noster parilibus! solusne? etsi addis lamiam, quod demiror equidem; sed scire  cupio qui fuerint alii, quamquam satis scio nisi improbum neminem. explanabis igitur hoc diligentius. ego autem casu, cum dedissem ad te litteras  ui  kal. satis multis uerbis, tribus fere horis post accepi tuas et magni quidem ponderis. itaque ioca tua plena facetiarum de haeresi uestori<a>na et de †pherionum more† puteolano risisse me satis nihil est necesse rescribere. πολιτικώτερα illa uideamus.  ita brutos cassiumque defendis quasi eos ego reprehendam; quos satis laudare non possum. rerum ego uitia collegi, non hominum. sublato enim tyranno tyrannida manere uideo. nam quae ille facturus non fuit ea fiunt, ut de cloelio, de quo mihi exploratum est illum non modo non facturum sed etiam ne passurum quidem fuisse. sequetur rufio uestorianus, uictor numquam scriptus, ceteri, quis non? cui seruire ipsi non potuimus, eius libellis paremus. nam liberalibus quis potuit in senatum non uenire? fac id potuisse aliquo modo; num etiam, cum uenissemus, libere potuimus sententiam dicere? nonne omni ratione ueterani qui armati aderant, cum praesidi nos nihil haberemus, defendendi fuerunt? illam sessionem capitolinam mihi non placuisse tu testis es. quid ergo? ista culpa brutorum? minime illorum quidem, sed aliorum brutorum, qui se cautos ac sapientis putant; quibus satis fuit laetari, non nullis etiam gratulari, nullis permanere.  sed praeterita omittamus; istos omni cura praesidioque tueamur, et, quem ad modum tu praecipis, contenti idibus martiis simus; quae quidem nostris amicis, diuinis uiris, aditum ad caelum dederunt, libertatem populo romano non dederunt.  recordare tua. nonne meministi clamare te omnia perisse si ille funere elatus esset? sapienter id quidem. itaque ex eo quae manarint uides.  quae scribis kal. iun. antonium de prouinciis relaturum, ut et ipse gallias habeat et utrisque dies prorogetur, licebitne decerni libere? si licuerit, libertatem esse recuperatam laetabor; si non licuerit, quid mihi attulerit ista domini mutatio praeter laetitiam quam oculis cepi iusto interitu tyranni? rapinas scribis ad opis fieri; quas nos quoque tum uidebamus. ne nos et liberati ab egregiis uiris nec liberi sumus. ita laus illorum est, culpa nostra. et hortaris me ut historias scribam, ut colligam tanta eorum scelera a quibus etiam nunc obsidemur! poterone eos ipsos non laudare qui te obsignatorem adhibuerunt? nec mehercule me raudusculum mouet, sed homines beneuolos, qualescumque sunt, graue est insequi contumelia.  sed de omnibus meis consiliis, ut scribis, existimo exploratius nos ad kal. iun. statuere posse. ad quas adero, et omni ope atque opera enitar, adiuuante me scilicet auctoritate tua et gratia et summa aequitate causae, ut de buthrotiis senatus consultum quale scribis fiat. quod me cogitare iubes, cogitabo equidem, etsi tibi dederam superiore epistula cogitandum. tu autem quasi iam recuperata re publica uicinis tuis massiliensibus sua reddis. haec armis, quae quam firma habeamus ignoro, restitui fortasse possunt, auctoritate non possunt.  epistula breuis quae postea a te scripta est sane mihi fuit iucunda de bruti ad antonium et de eiusdem ad te litteris. posse uidentur esse meliora quam adhuc fuerunt. sed nobis ubi simus et quo iam nunc nos conferamus prouidendum est. 