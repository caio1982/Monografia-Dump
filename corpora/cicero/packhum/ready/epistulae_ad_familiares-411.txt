uii id .  nou .   50  leucade tullius tironi suo s. p. d. et cicero et q. frater et q. f. uarie sum adfectus tuis litteris, ualde priore pagina perturbatus, paulum altera recreatus. qua re nunc quidem non dubito quin, quo<a>d plane ualeas, te neque nauigationi neque uiae committas. satis te mature uidero si plane confirmatum uidero. de medico et tu bene existimari scribis et ego sic audio, sed plane curationes eius non probo. ius enim dandum tibi non fuit cum κακοστόμαχος esses. sed  tamen et ad illum scripsi accurate et ad lysonem. ad curium uero, suauissimum hominem et summi offici summaeque humanitatis, multa scripsi, in his etiam ut, si tibi uideretur, te ad se traferret. lyso enim noster uereor ne neglegentior sit, primum quia omnes graeci, deinde quod, cum a me litteras accepisset, mihi nullas remisit. sed eum tu laudas; tu igitur quid faciendum sit iudicabis. illud, mi tiro, te rogo, sumptu ne parcas ulla in re, quod ad ualetudinem opus sit. scripsi ad curium quod dixisses daret. medico ipsi puto aliquid dandum esse quo sit studiosior.  innumerabilia tua sunt in me officia, domestica, forensia, urbana, prouincialia, in re priuata, in publica, in studiis, in litteris nostris: omnia uiceris si, ut spero, te ualidum uidero. ego puto te bellissime, si recte erit, cum quaestore mescinio decursurum. non inhumanus est teque, ut mihi uisus est, diligit. sed cum ualetudini tuae diligentissime consulueris, tum, mi tiro, consulito nauigationi. nulla in re iam te festinare uolo. nihil laboro nisi ut saluus sis.  sic habeto, mi tiro, neminem esse qui me amet quin idem te amet; et cum tua et mea maxime interest te ualere, tum multis est curae. adhuc, dum mihi nullo loco deesse uis, numquam te confirmare potuisti; nunc te nihil impedit. omnia depone, corpori serui. quantam diligentiam in ualetudinem tuam contuleris, tanti me fieri a te iudicabo.  uale, mi tiro, uale, uale et salue. lepta tibi salutem dicit et omnes. uale.  uii id. nou. leucade. 