cum haec agerem, repente ad me uenit heraclius, is qui tum magistratum syracusis habebat, homo nobilis, qui sacerdos iouis fuisset, qui honos est apud syracusanos amplissimus. agit mecum et cum fratre meo ut, si nobis uideretur, adiremus ad eorum senatum; frequentis esse in curia; se iussu senatus a nobis petere ut ueniremus. primo nobis fuit dubium quid ageremus; deinde cito uenit in mentem non esse uitandum illum nobis conuentum et locum; itaque in curiam uenimus. honorifice sane consurgitur; nos rogatu magistratus adsedimus. incipit is loqui qui et auctoritate et aetate et, ut mihi uisum est, usu rerum antecedebat, diodorus timarchidi, cuius omnis oratio hanc habuit primo sententiam: senatum et populum syra cusanum moleste grauiterque ferre quod ego, cum in ceteris siciliae ciuitatibus senatum populumque docuissem quid iis utilitatis, quid salutis adferrem, et cum ab omnibus mandata, legatos, litteras testimoniaque sumpsissem, in illa ciuitate nihil eius modi facerem. respondi neque romae in conuentu siculorum, cum a me auxilium communi omnium legationum consilio petebatur causaque totius prouinciae ad me deferebatur, legatos syracusanorum adfuisse, neque me postulare ut quicquam contra c. uerrem decerneretur in ea curia in qua inauratam c. uerris statuam uiderem. quod posteaquam dixi, tantus est gemitus factus aspectu statuae et commemoratione ut illud in curia positum monumentum scelerum non beneficiorum uideretur. tum pro se quisque, quantum dicendo adsequi poterat, docere me coepit ea quae paulo ante commemoraui, spoliatam urbem, fana direpta, de heracli hereditate, quam palaestritis concessisset, multo maximam partem ipsum abstulisse; neque postulandum fuisse ut ille palaestritas diligeret, qui etiam inuentorem olei deum sustulisset; neque illam statuam esse ex pecunia publica neque publice datam, sed eos qui hereditatis diripiendae participes fuissent faciendam statuendamque curasse; eosdem romae fuisse legatos, illius adiutores improbitatis, socios furtorum, conscios flagitiorum; eo minus mirari me oportere si illi communi legatorum uoluntati et saluti siciliae defuissent. 