et ille: sic prorsus, inquit, existumo atque istum de superioribus paene solum lego.  immo plane, inquam, brute, legas censeo. damnum enim illius immaturo interitu res romanae latinaeque litterae fecerunt. utinam non tam fratri pietatem quam patriae praestare uoluisset. quam ille facile tali ingenio, diutius si uixisset, uel paternam esset uel auitam gloriam consecutus! eloquentia quidem nescio an habuisset parem neminem. grandis est uerbis, sapiens sententiis, genere toto grauis. manus extrema non accessit operibus eius: praeclare inchoata multa, perfecta non plane. legendus, inquam, est hic orator, brute, si quisquam alius, iuuentuti; non enim solum acuere, sed etiam alere ingenium potest.  huic successit aetati c. galba, serui illius eloquentissimi uiri filius, p. crassi eloquentis et iuris periti gener.  laudabant hunc patres nostri, fauebant etiam propter patris memoriam, sed cecidit in cursu. nam rogatione mamilia iugurthinae coniurationis inuidia, cum pro sese ipse dixisset, oppressus est. exstat eius peroratio, qui epilogus dicitur; qui tanto in honore pueris nobis erat ut eum etiam edisceremus. hic, qui in conlegio sacerdotum esset, primus post romam conditam iudicio publico est condemnatus. p. scipio, qui est in consulatu mortuus, non multum ille quidem nec saepe dicebat, sed et latine loquendo cuiuis erat par et omnis sale facetiisque superabat. eius conlega l. bestia bonis initiis orsus tribunatus— nam p. popillium ui c. gracchi expulsum sua rogatione restituit—, uir et acer et non indisertus, tristis exitus habuit consulatus. nam inuidiosa lege [mamilia quaestio] c. galbam sacerdotem et quattuor consularis, l. bestiam c. catonem sp. albinum ciuemque praestantissimum l. opimium, gracchi interfectorem, a populo absolutum, cum is contra populi studium stetisset, gracchani iudices sustulerunt. huius dissimilis in tribunatu reliquaque omni uita ciuis improbus c. licinius nerua non indisertus fuit. c. fimbria temporibus isdem fere sed longius aetate prouectus habitus est sane, ut ita dicam, luculentus patronus: asper maledicus, genere toto paulo feruidior atque commotior, diligentia tamen et uirtute animi atque uita bonus auctor in senatu; idem tolerabilis patronus nec rudis in iure ciuili et cum uirtute tum etiam ipso orationis genere liber; cuius orationes pueri legebamus, quas iam reperire uix possumus. atque etiam ingenio et sermone eleganti, ualetudine incommoda c. sextius caluinus  fuit; qui etsi, cum remiserant dolores pedum, non deerat in causis, tamen id non saepe faciebat. itaque consilio eius, cum uolebant, homines utebantur, patrocinio, cum licebat. isdem temporibus m. brutus, in quo magnum fuit, brute, dedecus generi uestro, qui, cum tanto nomine esset patremque optimum uirum habuisset et iuris peritissimum, accusationem factitauerit, ut athenis lycurgus. is magistratus non petiuit sed fuit accusator uehemens et molestus, ut facile cerneres naturale quoddam stirpis bonum degenerauisse uitio deprauatae uoluntatis. atque eodem tempore accusator de plebe l. caesulenus fuit, quem ego audiui iam senem, cum ab l. sabellio multam lege aquilia †de iustitia† petiuisset. non fecissem hominis paene infimi mentionem, nisi iudicarem qui suspiciosius aut criminosius diceret audiuisse me neminem. doctus etiam graecis t. albucius uel potius paene graecus. loquor, ut opinor; sed licet ex orationibus iudicare. fuit autem athenis adulescens, perfectus epicureus euaserat, minime aptum ad dicendum genus. 