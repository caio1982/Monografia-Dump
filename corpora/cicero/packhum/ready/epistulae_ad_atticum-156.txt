ix kal .  mart .   49 cicero attico sal. unum etiam restat amico nostro ad omne dedecus, ut domitio non subueniat. 'at nemo dubitat quin subsidio uenturus sit.' ego non puto. 'deseret igitur talem ciuem et eos <quos> una sci<t e>sse, cum habeat praesertim  xx  ipse cohortis,  xxx domitius?' nisi me omnia fallunt, deseret. incredibiliter pertimuit, nihil spectat nisi fugam; cui tu (uideo enim quid  sentias) me comitem putas debere esse. ego uero quem fugiam habeo, quem sequar non habeo. quod enim tu meum laudas et memorandum dicis, malle quod dixerim me cum pompeio uinci quam cum istis uincere, ego uero malo, sed cum illo pompeio qui tum erat aut qui mihi esse uidebatur; cum hoc uero qui ante fugit quam scit aut quem fugiat aut quo, qui nostra tradidit, qui patriam reliquit, italiam relinquit, si malui, contigit: uictus sum. quod superest, nec ista uidere possum, quae numquam timui ne uiderem, nec mehercule istum, propter quem mihi non modo meis sed memet ipso carendum est.  ad philotimum scripsi de uiatico siue a moneta (nemo enim soluit) siue ab oppiis, tuis contubernalibus. cetera apposita tibi mandabo.