interea quidem, per deos immortalis! quoniam omnia commoda nostra, iura, libertatem, salutem denique legibus obtinemus, a legibus non recedamus, simul et illud quam sit iniquum cogitemus, populum romanum aliud nunc agere, uobis rem publicam et fortunas suas commisisse, sine cura esse, non metuere ne lege ea quam numquam ipse iusserit et quaestione qua se solutum liberumque esse arbitretur per paucos iudices astringatur. agit enim sic causam t. attius, adulescens bonus et disertus, omnis ciuis legibus teneri omnibus; uos auditis et attenditis silentio, sicut facere debetis. a. cluentius, eques romanus, causam dicit ea lege, qua lege senatores et ei qui magistratum habuerunt soli tenentur; mihi per eum recusare et in arce legis praesidia constituere defensionis meae non licet. si obtinuerit causam cluentius, sicuti uestra aequitate nixi confidimus, omnes existimabunt, id quod erit, obtinuisse propter innocentiam, quoniam ita defensus sit; in lege autem quam attingere noluerit praesidi nil fuisse. hic nunc est quiddam quod ad me pertineat, de quo ante dixi, quod ego populo romano praestare debeam, quoniam is meae uitae status est ut omnis mihi cura et opera posita sit in hominum periculis defendendis. uideo quanta et quam periculosa et quam infinita quaestio temptetur ab accusatoribus, cum eam legem quae in nostrum ordinem scripta sit in populum  romanum transferre conentur. qua in lege est: ' qui coierit ,' quod quam late pateat uidetis. ' conuenerit '; aeque incertum et infinitum est. ' consenserit '; hoc uero cum infinitum tum obscurum et occultum. ' falsumue testimonium dixerit '; quis de plebe romana testimonium dixit umquam cui non hoc periculum t. attio auctore paratum esse uideatis? nam dicturum quidem certe, si hoc iudicium plebi romanae propositum sit, neminem umquam esse confirmo. sed hoc polliceor omnibus, si cui forte hac lege negotium facessetur qui lege non teneatur, si is uti me defensore uoluerit, me eius causam legis praesidio defensurum et uel his iudicibus uel horum similibus facillime probaturum, et omni me defensione usurum esse legis, qua nunc ut utar ab eo cuius uoluntati mihi obtemperandum est non conceditur. non enim debeo dubitare, iudices, quin, si qua ad uos causa eius modi delata sit eius qui lege non teneatur, etiam si is inuidiosus aut multis offensus esse uideatur, etiam si eum oderitis, etiam si inuiti absoluturi sitis, tamen absoluatis et religioni potius uestrae quam odio pareatis. est enim sapientis iudicis cogitare tantum sibi a populo romano esse permissum quantum commissum sit et creditum, et non solum sibi potestatem datam uerum etiam fidem habitam esse meminisse; posse quem oderit absoluere, quem non oderit condemnare, et semper non quid ipse uelit sed quid lex et religio cogat cogitare; animaduertere qua lege reus citetur, de quo reo cognoscat, quae res in quaestione uersetur. cum haec sunt uidenda, tum uero illud est hominis magni, iudices, atque sapientis, cum illam iudicandi causa tabellam sumpserit, non se reputare solum esse nec sibi quodcumque concupierit  licere, sed habere in consilio legem, religionem, aequitatem, fidem; libidinem autem, odium, inuidiam, metum cupiditatesque omnis amouere maximique aestimare conscientiam mentis suae quam ab dis immortalibus accepimus, quae a nobis diuelli non potest; quae si optimorum consiliorum atque factorum testis in omni uita nobis erit, sine ullo metu et summa cum honestate uiuemus. haec si t. attius aut cognouisset aut cogitasset, profecto ne conatus quidem esset dicere, id quod multis uerbis egit, iudicem quod ei uideatur statuere et non deuinctum legibus esse oportere. quibus de rebus mihi pro cluenti uoluntate nimium, pro rei dignitate parum, pro uestra prudentia satis dixisse uideor. 