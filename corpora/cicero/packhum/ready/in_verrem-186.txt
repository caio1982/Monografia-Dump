quid ergo? hoc solum auditione expetere coepit, cum id ipse non uidisset? immo uero alia complura; ex quibus eligam spoliationem nobilissimi atque antiquissimi fani, de qua priore actione testis dicere audistis. nunc eadem illa, quaeso, audite et diligenter, sicut adhuc fecistis, attendite.  insula est melita, iudices, satis lato a sicilia mari periculosoque diiuncta; in qua est eodem nomine oppidum, quo iste numquam accessit, quod tamen isti textrinum per triennium ad muliebrem uestem conficiendam fuit. ab eo oppido  non longe in promunturio fanum est iunonis antiquum, quod tanta religione semper fuit ut non modo illis punicis bellis quae in his fere locis nauali copia gesta atque uersata sunt, sed etiam hac praedonum multitudine semper inuiolatum sanctumque fuerit. quin etiam hoc memoriae proditum est, classe quondam masinissae regis ad eum locum adpulsa praefectum regium dentis eburneos incredibili magnitudine e fano sustulisse et eos in africam portasse masinissaeque donasse. regem primo delectatum esse munere; post, ubi audisset unde essent, statim certos homines in quinqueremi misisse qui eos dentis reponerent. itaque in iis scriptum litteris punicis fuit regem masinissam imprudentem accepisse, re cognita reportandos reponendosque curasse. erat praeterea magna uis eboris, multa ornamenta, in quibus eburneae uictoriae antiquo opere ac summa arte perfectae. haec iste omnia, ne multis morer, uno impetu atque uno nuntio per seruos uenerios, quos eius rei causa miserat, tollenda atque asportanda curauit.  pro di immortales! quem ego hominem accuso? quem legibus aut iudiciali iure persequor? de quo uos sententiam per tabellam feretis? dicunt legati melitenses publice spoliatum templum esse iunonis, nihil istum in religiosissimo fano reliquisse; quem in locum classes hostium saepe accesserint, ubi piratae fere quotannis hiemare soleant, quod neque praedo uiolarit ante neque umquam hostis attigerit, id ab uno isto sic spoliatum esse ut nihil omnino sit relictum. hic nunc iste reus aut ego accusator aut hoc iudicium appellabitur? criminibus enim coarguitur aut  suspicionibus in iudicium uocatur! di ablati, fana uexata, nudatae urbes reperiuntur; earum autem rerum nullam sibi iste neque infitiandi rationem neque defendendi facultatem reliquit; omnibus in rebus coarguitur a me, conuincitur a testibus, urgetur confessione sua, manifestis in maleficiis tenetur,â€”et manet etiam ac tacitus facta mecum sua recognoscit! 