quam multa illi de re publica scripserunt, quam multa de legibus! quam multa non solum praecepta in artibus, sed etiam exempla in orationibus bene dicendi reliquerunt! primum enim ipsa illa, quae subtiliter disserenda erant, polite apteque dixerunt tum definientes, tum partientes, ut uestri etiam; sed uos  squalidius, illorum uides quam niteat oratio. deinde ea, quae requirebant orationem ornatam et grauem, quam magnifice sunt dicta ab illis, quam splendide! de iustitia, <de temperantia,> de fortitudine, de amicitia, de aetate degenda, de philosophia, de capessenda re publica, [de temperantia de fortitudine] hominum non spinas uellentium, ut stoici, nec ossa nudantium, sed eorum, qui grandia ornate uellent, enucleate minora dicere. itaque quae sunt eorum consolationes, quae cohortationes, quae etiam monita et consilia scripta ad summos uiros! erat enim apud eos, ut est rerum ipsarum natura, sic dicendi exercitatio duplex. nam, quicquid quaeritur, id habet aut generis ipsius sine personis temporibusque aut his adiunctis facti aut iuris aut nominis controuersiam. ergo in utroque exercebantur, eaque disciplina effecit tantam illorum utroque in genere dicendi copiam. totum genus hoc zeno et qui ab eo sunt aut non potuerunt <tueri> aut noluerunt, certe reliquerunt. quamquam scripsit artem rhetoricam cleanthes, chrysippus etiam, sed sic, ut, si quis obmutescere concupierit, nihil aliud legere debeat. itaque uides, quo modo loquantur. noua uerba fingunt, deserunt usitata.  at quanta conantur! mundum hunc omnem oppidum esse nostrum! incendi igitur eos, qui audiunt, uides. quantam rem agas, ut circeiis qui habitet totum hunc mundum suum municipium esse existimet? 