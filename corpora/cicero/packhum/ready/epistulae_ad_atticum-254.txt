iii Non .  Quint .   47   ( § 3) CICERO ATTICO SAL. Facile adsentior tuis litteris quibus exponis pluribus verbis nullum <esse> consilium quo a te possim iuvari. consolatio certe nulla est quae levare possit dolorem meum. nihil est enim contractum casu (nam id esset ferendum), sed omnia fecimus iis erroribus et miseriis et animi et corporis quibus proximi utinam mederi maluissent! quam ob rem, quoniam neque consili tui neque consolationis cuiusquam spes ulla mihi ostenditur, non quaeram haec a te posthac; tantum velim ne intermittas, scribas ad me quicquid veniet tibi in mentem cum habebis cui des et dum erit ad quem des; quod longum non erit.  Illum discessisse Alexandria rumor est non firmus ortus ex Sulpici litteris; quas cuncti postea nuntii confirmarunt. quod verum an falsum sit, quoniam mea nihil interest, utrum malim <ne>scio.  Quod ad te iam pridem de testamento scripsi, apud †epi- stolas velim ut possim adversas.† ego huius miserrimae facili- tate confectus conflictor. nihil umquam <si>mile natum puto. cui si qua re consulere aliquid possum, cupio a te admo<ne>ri. video eandem esse difficultatem †quam in consilio date† ante. tamen hoc me magis sollicitat quam omnia. in pensione secunda caeci fuimus. aliud mallem; sed praeteriit. te oro, ut in perditis rebus si quid cogi, confici potest quod sit in tuto, ex argento, <ves>te (quae satis multa est), supellectile, des operam. iam enim mihi videtur adesse extremum nec ulla fore condicio  pacis eaque quae sunt etiam sine adversario peritura. haec etiam, si videbitur, cum Terentia loquere tu opportune. non que<o> omnia scribere. vale.  iii  Non. Quint.