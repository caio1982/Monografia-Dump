med .  oct .(?)   44  in tusculano m. cicero matio s. nondum satis constitui molestiaene plus an uoluptatis attulerit mihi trebatius noster, homo cum plenus offici tum utriusque nostrum amantissimus. nam cum in tusculanum uesperi uenissem, postridie ille ad me, nondum satis firmo corpore cum esset, mane uenit. quem cum obiurgarem quod parum ualetudini parceret, tum ille nihil sibi longius fuisse quam ut me uideret. 'num quidnam' inquam 'noui?' detulit ad me querelam tuam.   de qua prius quam respondeo, pauca proponam. quantum memoria repetere praeterita possum, nemo est mihi te amicus antiquior. sed uetustas habet aliquid commune cum multis, amor non habet. dilexi te quo die cognoui, meque a te diligi iudicaui. tuus deinde discessus isque diuturnus, ambitio nostra et uitae dissimilitudo non est passa uoluntates nostras consuetudine conglutinari. tuum tamen erga me animum agnoui multis annis ante bellum ciuile, cum caesar esset in gallia. quod enim uehementer mihi utile esse putabas nec inutile ipsi caesari perfecisti, ut ille me diligeret, coleret, haberet in suis. multa praetereo quae temporibus illis inter nos familiarissime dicta, scripta, communicata sunt; grauiora enim consecuta sunt.  [et] initio belli ciuilis cum brundisium uersus ires ad caesarem, uenisti ad me in formianum. primum hoc ipsum quanti, praesertim temporibus illis! deinde oblitum me putas consili, sermonis, humanitatis tuae? quibus rebus interesse memini trebatium. nec uero sum oblitus litterarum tuarum quas ad me misisti cum caesari obuiam uenisses in agro, ut arbitror, trebulano.  secutum illud tempus est cum me ad pompeium proficisci siue pudor meus coegit siue officium siue fortuna. quod officium tuum, quod studium uel in absentem me uel in praesentis meos defuit? quem porro omnes mei et mihi et sibi te amiciorem iudicauerunt?  ueni brundisium. oblitumne me putas qua celeritate, ut primum audieris, ad me tarento aduolaris, quae tua fuerit adsessio, oratio, confirmatio animi mei fracti communium miseriarum metu?  tandem aliquando romae esse coepimus. quid defuit nostrae familiaritati? in maximis rebus, quonam modo gererem me aduersus caesarem, usus tuo consilio sum, in  reliquis officio. cui tu tribuisti excepto caesare praeter me ut domum uentitares horasque multas saepe suauissimo sermone consumeres, tum cum etiam, si meministi, ut haec φιλοσοφούμενα scriberem tu me impulisti? post caesaris reditum quid tibi maiori curae fuit quam ut essem ego illi quam familiarissimus? quod effeceras.  quorsum igitur haec oratio longior quam putaram? quia sum admiratus te, qui haec nosse deberes, quicquam a me commissum quod esset alienum nostra amicitia credidisse. nam praeter haec quae commemoraui, quae testata sunt et illustria, habeo multa occultiora, quae uix uerbis exsequi possum. omnia me tua delectant, sed maxime maxima, cum fides in amicitia, consilium, grauitas, constantia tum lepos, humanitas, litterae.  quapropter (redeo nunc ad querelam) ego te suffragium tulisse in illa lege primum non credidi; deinde, si credidissem, numquam id sine aliqua iusta causa existimarem te fecisse. dignitas tua facit ut animaduertatur quicquid facias, maleuolentia autem hominum ut non nulla durius quam a te facta sunt proferantur. ea tu si non audis, quid dicam nescio. equidem si quando audio, tam defendo quam me scio a te contra iniquos meos solere defendi. defensio autem est duplex: alia sunt quae liquido negare soleam, ut de isto ipso suffragio, alia quae defendam a te pie fieri et humane, ut de curatione ludorum.  sed te, hominem doctissimum, non fugit, si caesar rex fuerit, quod mihi quidem uidetur, in utramque partem de tuo officio disputari posse, uel in eam qua ego soleo uti, laudandam esse fidem et humanitatem tuam qui amicum etiam mortuum diligas, uel in eam qua non nulli utuntur,  libertatem patriae uitae amici anteponendam. ex his sermonibus utinam essent delatae ad te disputationes meae! illa uero duo quae maxima sunt laudum tuarum quis aut libentius quam ego commemorat aut saepius, te et non suscipiendi belli ciuilis grauissimum auctorem fuisse et moderandae uictoriae? in quo qui mihi non adsentiretur inueni neminem.  qua re habeo gratiam trebatio, familiari nostro, qui mihi dedit causam harum litterarum. quibus nisi credideris, me omnis offici et humanitatis exper<tem> iudicaris, quo nec mihi grauius quicquam potest esse nec te alienius.