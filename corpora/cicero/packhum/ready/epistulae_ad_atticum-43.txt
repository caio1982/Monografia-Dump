cicero attico sal. quas numestio litteras dedi, sic te iis euocabam ut nihil acrius neque incitatius fieri posset. ad illam celeritatem adde etiam si quid potes. ac ne sis perturbatus; noui enim te et non ignoro quam sit amor omnis sollicitus atque anxius. sed res est, ut spero, non tam exitu molesta quam aditu.  uettius ille, ille noster index, caesari, ut perspicimus, pollicitus est sese curaturum ut in aliquam suspicionem facinoris curio filius adduceretur. itaque insinuauit in familiaritatem adulescentis et cum eo, ut res indicat, saepe congressus est. rem in eum locum deduxit, ut diceret sibi certum esse cum suis seruis in pompeium impetum facere eumque occidere. hoc curio ad patrem detulit, ille ad pompeium. res delata ad senatum est. introductus uettius primo negabat se umquam cum curione restitisse, neque id sane diu; nam statim fidem publicam postulauit. reclamatum est. tamen exposuit manum fuisse iuuentutis duce curione, in qua paulus initio fuisset et [cn.] caepio hic brutus et lentulus, flaminis filius, conscio patre; postea c. septimium, scribam bibuli, pugionem sibi a bibulo attulisse. quod totum irrisum est, uettio pugionem defuisse nisi ei consul dedisset, eoque magis id eiectum est quod  a. d.  iii  id. mai. bibulus pompeium fecerat certiorem ut caueret insidias, in quo ei pompeius gratias egerat. introductus curio filius dixit ad ea quae uettius dixerat, maximeque in eo tum quidem uettius est reprehensus quod <id> dixerat adulescentium consilium ut in foro [cum] gladiatoribus gabini pompeium adorirentur; in eo principem paulum fuisse, quem constabat eo tempore in macedonia fuisse. fit senatus consultum ut uettius, quod confessus esset se cum telo fuisse, in uincula coniceretur; qui eum emisisset, eum contra rem publicam esse facturum. res erat in ea opinione ut putarent id esse actum ut uettius in foro cum pugione et item serui eius comprehenderentur cum telis, deinde ille se diceret indicaturum. idque ita actum esset nisi curiones rem ante ad pompeium detulissent.  tum senatus consultum in contione recitatum est. postero autem die caesar, is qui olim, praetor cum esset, q. catulum ex inferiore loco iusserat dicere, uettium in rostra produxit eumque in eo loco constituit quo bibulo consuli adspirare non liceret. hic ille omnia quae uoluit de re [publica] dixit, ut qui illuc factus institutusque uenisset. primum caepionem de oratione sua sustulit, quem in senatu acerrime nominarat, ut appareret noctem et nocturnam deprecationem intercessisse. deinde, quos in senatu ne tenuissima quidem suspicione attigerat, eos nominauit: lucullum, a quo solitum esse ad se mitti c. fannium, illum qui in p. clodium subscripserat, l. domitium, cuius domum constitutam fuisse unde eruptio fieret. me  non nominauit, sed dixit consularem disertum, uicinum consulis, sibi dixisse ahalam seruilium aliquem aut brutum opus esse reperiri. addidit ad extremum, cum iam dimissa contione reuocatus a uatinio fuisset, se audisse ex curione his de rebus conscium esse pisonem, generum meum, et m. laterensem.  nunc reus erat apud crassum diuitem uettius de ui et, cum esset damnatus, erat indicium postulaturus; quod si impetrasset, iudicia fore uidebantur. ea nos, utpote qui nihil contemnere soleamus, non pertimescebamus. hominum quidem summa erga nos studia significabantur. sed prorsus uitae taedet; ita sunt omnia omnium miseriarum plenissima. modo caedem timueramus, quam oratio fortissimi senis, q. consi<di>, discusserat; †eam†, quam cottidie timere potueramus, subito exorta est. quid quaeris? nihil †me† fortunatius est catulo cum splendore uitae tum hoc tempore. nos tamen in his miseriis erecto animo et minime perturbato sumus honestissimeque et <salutem et> dignitatem nostram magna cura tuemur. pompeius de clodio iubet nos esse sine cura et summam in nos beneuolentiam omni oratione significat. te habere consiliorum auctorem, sollicitudinum socium, omni in cogitatione coniunctum cupio. qua re, ut numestio mandaui tecum ut ageret, item atque eo, si potest, acrius te rogo ut plane ad nos aduoles. respiraro si te uidero. 