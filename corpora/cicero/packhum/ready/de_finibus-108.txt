tum piso: quoniam igitur aliquid omnes, quid lucius noster? inquit. an eum locum libenter inuisit, ubi demosthenes et aeschines inter se decertare soliti sunt? suo enim quisque studio maxime ducitur.  et ille, cum erubuisset: noli, inquit, ex me quaerere, qui in phalericum etiam descenderim, quo in loco ad fluctum aiunt declamare solitum demosthenem, ut  fremitum assuesceret uoce uincere. modo etiam paulum ad dexteram de uia declinaui, ut ad pericli sepulcrum accederem. quamquam id quidem infinitum est in hac urbe; quacumque enim ingredimur, in aliqua historia uestigium ponimus.  tum piso: atqui, cicero, inquit, ista studia, si ad imitandos summos uiros spectant, ingeniosorum sunt; sin tantum modo ad indicia ueteris memoriae cognoscenda, curiosorum. te autem hortamur omnes, currentem quidem, ut spero, ut eos, quos nouisse uis, imitari etiam uelis.  hic ego: etsi facit hic quidem, inquam, piso, ut uides, ea, quae praecipis, tamen mihi grata hortatio tua est.  tum ille amicissime, ut solebat: nos uero, inquit, omnes omnia ad huius adolescentiam conferamus, in primisque ut aliquid suorum studiorum philosophiae quoque impertiat, uel ut te imitetur, quem amat, uel ut illud ipsum, quod studet, facere possit ornatius. sed utrum hortandus es nobis, luci, inquit, an etiam tua sponte propensus es? mihi quidem antiochum, quem audis, satis belle uideris attendere.  tum ille timide uel potius uerecunde: facio, inquit, equidem, sed audistine modo de carneade? rapior illuc, reuocat autem antiochus, nec est praeterea, quem audiamus. 