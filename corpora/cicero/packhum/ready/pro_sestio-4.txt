hoc aduentu p. sesti tribunorum plebis nouorum, qui tum extremis diebus consulatus mei res eas quas gesseram uexare cupiebant, reliquaeque coniurationis impetus et conatus sunt retardati. ac postea quam est intellectum, <m.> catone tribuno plebis, fortissimo atque optimo ciue, rem publicam  defendente, per se ipsum senatum populumque romanum sine militum praesidio tueri facile maiestate sua dignitatem eorum qui salutem communem periculo suo defendissent, sestius cum illo exercitu summa celeritate est antonium consecutus. hic ego quid praedicem quibus hic rebus consulem ad rem gerendam excitarit, quos stimulos admouerit homini studioso fortasse uictoriae, sed tamen nimium communem martem belli casumque metuenti? longum est ea dicere, sed hoc breue dicam: si m. petrei non excellens animus et amor rei publicae, non praestans in re publica uirtus, non summa auctoritas apud milites, non mirificus usus in re militari exstitisset, neque adiutor ei p. sestius ad excitandum antonium, cohortandum, accusandum, impellendum fuisset, datus illo in bello esset hiemi locus, neque umquam catilina, cum e pruina appennini atque e niuibus illis emersisset atque aestatem integram nanctus italiae callis et pastorum stabula praeoccupare coepisset, sine multo sanguine ac sine totius italiae uastitate miserrima concidisset. hunc igitur animum attulit ad tribunatum p. sestius, ut quaesturam macedoniae relinquam et aliquando ad haec propiora ueniam; quamquam non est omittenda singularis illa integritas prouincialis, cuius ego nuper in macedonia uidi uestigia non pressa leuiter ad exigui praedicationem temporis,  sed fixa ad memoriam illius prouinciae sempiternam. uerum haec ita praetereamus ut tamen intuentes et respectantes relinquamus: ad tribunatum, qui ipse ad sese iam dudum uocat et quodam modo absorbet orationem meam, contento studio cursuque ueniamus. 