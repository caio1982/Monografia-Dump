quid? auiam tuam, oppianice, dinaeam cui tu es heres pater tuus non manifesto necauit? ad quam cum adduxisset medicum illum suum iam cognitum et saepe uictorem per quem interfecerat plurimos mulier exclamat se ab eo nullo modo uelle curari quo curante omnis suos perdidisset. tum repente anconitanum quendam, l. clodium, pharmacopolam circumforaneum qui casu tum larinum uenisset adgreditur et cum eo hs duobus milibus, id quod ipsius tabulis est demonstratum, transigit. l. clodius, cum properaret, cui fora multa restarent, simul atque introductus est rem confecit; prima potione mulierem sustulit  neque postea larini punctum est temporis commoratus. eadem hac dinaea testamentum faciente, cum tabulas prehendisset oppianicus, qui gener eius fuisset, digito legata deleuit et, cum id multis locis fecisset, post mortem eius ne lituris coargui posset testamentum in alias tabulas transcriptum signis adulterinis obsignauit. multa praetereo consulto; etenim uereor ne haec ipsa nimium multa esse uideantur. uos tamen similem sui eum fuisse in ceteris quoque uitae partibus existimare debetis. illum tabulas publicas larini censorias corrupisse decuriones uniuersi iudicauerunt; cum illo nemo iam rationem, nemo rem ullam contrahebat; nemo illum ex tam multis cognatis et adfinibus tutorem umquam liberis suis scripsit, nemo illum aditu, nemo congressione, nemo sermone, nemo conuiuio dignum iudicabat; omnes aspernabantur, omnes abhorrebant, omnes ut aliquam immanem ac perniciosam bestiam pestemque fugiebant. hunc tamen hominem tam audacem, tam nefarium, tam nocentem numquam accusasset habitus, iudices, si id praetermittere suo saluo capite potuisset. erat huic inimicus oppianicus, erat, sed tamen erat uitricus; crudelis et huic infesta mater, at mater; postremo nihil tam remotum ab accusatione quam cluentius et natura et uoluntate et instituta ratione uitae. sed cum esset haec ei proposita condicio ut aut iuste pieque accusaret aut acerbe indigneque moreretur, accusare quoquo modo posset quam illo modo emori maluit. 