unam illam noctem solam praedones ad helorum commorati, cum fumantis etiam nostras nauis reliquissent, accedere incipiunt syracusas; qui uidelicet saepe audissent nihil esse pulchrius quam syracusarum moenia ac portus, statuerant se, si ea uerre praetore non uidissent, numquam esse uisuros. ac primo ad illa aestiua praetoris accedunt, ipsam illam ad partem litoris ubi iste per eos dies tabernaculis positis castra luxuriae conlocarat. quem posteaquam inanem locum offenderunt et praetorem commosse ex eo loco castra senserunt, statim sine ullo metu in ipsum portum penetrare coeperunt. cum in portum dico, iudices,— explanandum est enim diligentius eorum causa qui locum ignorant,—in urbem dico atque in urbis intimam partem uenisse piratas; non enim portu illud oppidum clauditur, sed urbe portus ipse cingitur et continetur, ut non adluantur mari moenia extrema, sed ipse influat in urbis sinum portus. hic te praetore heracleo pirata cum quattuor myoparonibus paruis ad arbitrium suum nauigauit. pro di immortales! piraticus myoparo, cum imperi populi romani nomen ac fasces essent syracusis, usque ad forum syracusanorum et ad omnis crepidines urbis accessit, quo neque carthaginiensium gloriosissimae classes, cum mari plurimum poterant, multis bellis saepe conatae umquam aspirare potuerunt, neque populi romani inuicta ante te  praetorem gloria illa naualis umquam tot punicis siciliensibusque bellis penetrare potuit; qui locus eius modi est ut ante syracusani in moenibus suis, in urbe, in foro hostem armatum ac uictorem quam in portu ullam hostium nauem uiderint. hic, te praetore, praedonum nauiculae peruagatae sunt quo atheniensium classis sola post hominum memoriam trecentis nauibus ui ac multitudine inuasit; quae in eo ipso portu loci ipsius portusque natura uicta atque superata est. hic primum opes illius ciuitatis comminutae depressaeque sunt: in hoc portu atheniensium nobilitatis, imperi, gloriae naufragium factum existimatur. eone pirata penetrauit quo simul atque adisset non modo a latere sed etiam a tergo magnam partem urbis relinqueret? insulam totam praeteruectus est, quae est urbs syracusis suo nomine ac moenibus, quo in loco maiores, ut ante dixi, syracusanum habitare uetuerunt, quod, qui illam partem urbis tenerent, in eorum potestatem portum futurum intellegebant. at quem ad modum est peruagatus! radices palmarum agrestium, quas in nostris nauibus inuenerant, iactabant, ut omnes istius improbitatem et calamitatem siciliae possent cognoscere. siculosne milites, aratorumne liberos, quorum patres tantum labore suo frumenti exarabant ut populo romano totique italiae suppeditare possent, eosne in insula cereris natos, ubi primum fruges inuentae esse dicuntur, eo cibo esse usos a quo maiores eorum ceteros quoque frugibus inuentis remouerunt! te praetore siculi milites palmarum stirpibus, piratae siculo frumento alebantur! o spectaculum miserum atque acerbum! ludibrio esse urbis gloriam, populi romani nomen, <omnium> hominum conuentum atque  multitudinem piratico myoparoni! in portu syracusano de classe populi romani triumphum agere piratam, cum praetoris inertissimi nequissimique oculos praedonum remi respergerent! 