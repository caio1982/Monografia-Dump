post oct .   47  romae (?) tullius tironi s. quid igitur? non sic oportet? equidem censeo sic, addendum etiam 'suo'. sed, si placet, inuidia uitetur; quam quidem ego saepe contempsi.  tibi διαφόρησιν gaudeo profuisse; si uero etiam tusculanum, di boni, quanto mihi illud erit amabilius! sed si me amas, quod quidem aut facis aut perbelle simulas, quod tamen in modum procedit—sed, ut<ut> est, indulge ualetudini tuae; cui quidem tu adhuc, dum mihi deseruis, seruisti non satis. ea quid postulet non ignoras: πέψιν, ἀκοπίαν,  περίπατον σύμμετρον, τρῖψιν, εὐλυσίαν κοιλίας. fac bellus reuertare, <ut> non modo te sed etiam tusculanum nostrum plus amem.  parhedrum excita ut hortum ipse conducat; sic holitorem ipsum commouebis. helico nequissimus hs ∞ dabat, nullo aprico horto, nullo emissario, nulla maceria, nulla casa. iste nos tanta impensa derideat? calface hominem, ut ego mothonem; itaque abutor coronis. de crabra quid agatur, etsi nunc quidem etiam nimium est aquae, tamen uelim scire. horologium mittam et libros, si erit sudum. sed tu nullosne tecum libellos? an pangis aliquid sophocleum? fac opus appareat.  a. ligurius, caesaris familiaris, mortuus est, bonus homo et nobis amicus. te quando exspectemus fac ut sciam. cura te diligenter.  uale.