habes undique expletam et perfectam, torquate, formam honestatis, quae tota quattuor his uirtutibus, quae a te quoque commemoratae sunt, continetur. hanc se tuus epicurus omnino ignorare dicit quam aut qualem esse uelint qui honestate summum bonum metiantur. si enim ad honestatem omnia referant neque in ea uoluptatem dicant inesse, ait eos uoce inani sonare— his enim ipsis uerbis utitur—neque intellegere nec uidere sub hanc uocem honestatis quae sit subicienda sententia. ut enim consuetudo loquitur, id solum dicitur honestum, quod est populari fama gloriosum. 'quod', inquit, 'quamquam uoluptatibus quibusdam est saepe iucundius, tamen expetitur propter uoluptatem.' uidesne quam sit magna dissensio? philosophus nobilis, a quo non solum graecia et italia, sed etiam omnis barbaria commota est, honestum quid sit, si id non sit in uoluptate, negat se intellegere, nisi forte illud, quod multitudinis rumore laudetur. ego autem hoc etiam turpe esse saepe iudico et, si quando turpe non sit, tum esse non turpe, cum id a multitudine laudetur, quod sit ipsum per se rectum atque laudabile, non ob eam causam tamen illud dici esse honestum, quia laudetur a multis, sed quia tale sit, ut, uel si ignorarent id homines, uel si obmutuissent, sua tamen pulchritudine esset specieque laudabile. itaque idem natura uictus, cui obsisti non potest, dicit alio loco id, quod  a te etiam paulo ante dictum est, non posse iucunde uiui nisi etiam honeste. quid nunc 'honeste' dicit? idemne, quod iucunde? ergo ita: non posse honeste uiui, nisi honeste uiuatur? an nisi populari fama? sine ea igitur iucunde negat posse <se> uiuere? quid turpius quam sapientis uitam ex insipientium sermone pendere? quid ergo hoc loco intellegit honestum? certe nihil nisi quod possit ipsum propter se iure laudari. nam si propter uoluptatem, quae est ista laus, quae possit e macello peti? non is uir est, ut, cum honestatem eo loco habeat, ut sine ea iucunde neget posse uiui, illud honestum, quod populare sit, sentiat et sine eo neget iucunde uiui posse, aut quicquam aliud honestum intellegat, nisi quod sit rectum ipsumque per se sua ui, sua natura, sua sponte laudabile. 