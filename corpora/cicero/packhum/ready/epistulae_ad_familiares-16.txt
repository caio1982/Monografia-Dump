quint .   53(?) m. cicero s. d. c. curioni nondum erat auditum te ad italiam aduentare cum sex. uillium, milonis mei familiarem, cum his ad te litteris misi. sed tamen, cum appropinquare tuus aduentus putaretur et te iam ex asia romam uersus profectum esse constaret, magnitudo rei fecit ut non uereremur ne nimis cito mitteremus, cum has quam primum ad te perferri litteras magno opere uellemus.  ego, si mea in te essent officia solum, curio, tanta quanta magis a te ipso praedicari quam a me ponderari solent, uerecundius a te, si quae magna res mihi petenda esset, contenderem. graue est enim homini pudenti petere aliquid magnum ab eo de quo se bene meritum putet, ne id quod petat exigere magis quam rogare et in mercedis potius quam benefici loco numerare uideatur. sed quia tua in me [uel] nota omnibus uel ipsa nouitate meorum temporum clarissima et maxima beneficia exstiterunt estque animi ingenui, cui multum debeas, eidem plurimum uelle debere, non dubitaui id a te per litteras petere quod mihi omnium esset maximum maximeque necessarium. neque enim sum ueritus ne sustinere tua in me uel innumerabilia <officia> non possem, cum praesertim confiderem nullam esse gratiam tuam quam non uel capere animus meus in accipiendo uel in remunerando cumulare atque illustrare posset.  ego omnia mea studia, omnem operam, curam, industriam, cogitationem, mentem denique omnem in milonis consulatu  fixi et locaui statuique in eo me non offici solum fructum sed etiam pietatis laudem debere quaerere. neque uero cuiquam salutem ac fortunas suas tantae curae fuisse umquam puto quantae mihi sit honos eius, in quo omnia mea posita esse decreui. huic te unum tanto adiumento esse, si uolueris, posse intellego ut nihil sit praeterea nobis requirendum. habemus haec omnia, bonorum studium conciliatum ex tribunatu propter nostram, ut spero te intellegere, causam, uulgi ac multitudinis propter magnificentiam munerum liberalitatemque naturae, iuuentutis et gratiosorum in suffragiis studia propter ipsius excellentem in eo genere uel gratiam uel diligentiam, nostram suffragationem, si minus potentem, at probatam tamen et iustam et debitam et propterea fortasse etiam gratiosam. dux nobis et auctor opus est et eorum uentorum quos proposui moderator quidam et quasi gubernator. qui si ex omnibus unus optandus esset, quem tecum conferre possemus non haberemus.  quam ob rem, si me memorem, si gratum, si bonum uirum uel ex hoc ipso quod tam uehementer de milone laborem existimare potes, si dignum denique tuis beneficiis iudicas, hoc a te peto, ut subuenias huic meae sollicitudini et huic meae laudi uel, ut uerius dicam, prope saluti tuum studium dices. de ipso t. annio tantum tibi polliceor, te maioris animi, grauitatis, constantiae beneuolentiaeque erga te, si complecti hominem uolueris, habiturum esse neminem. mihi uero tantum decoris, tantum dignitatis adiunxeris ut eundem te facile agnoscam fuisse in laude mea qui fueris in salute.  ego, ni te uidere scirem qua mente haec scriberem, quantum offici sustinerem, quanto opere mihi esset in hac  petitione milonis omni non modo contentione sed etiam dimicatione elaborandum, plura scriberem. nunc tibi omnem rem atque causam meque totum commendo atque trado. unum hoc sic habeto, si a te hanc rem impetraro, me paene plus tibi quam ipsi miloni debiturum. non enim mihi tam mea salus cara fuit, in qua praecipue sum ab illo adiutus, quam pietas erit in referenda gratia iucunda. eam autem unius tuo studio me adsequi posse confido.