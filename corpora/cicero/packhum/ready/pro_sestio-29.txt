o di immortales! quemnam ostenditis exitum nobis? quam spem rei publicae datis? quotus quisque inuenietur tanta uirtute uir qui optimam quamque causam rei publicae amplectatur, qui bonis uiris deseruiat, qui solidam laudem ueramque quaerat? cum sciat duo illa rei publicae paene fata, gabinium et pisonem, alterum haurire cotidie ex pacatissimis atque opulentissimis syriae gazis innumerabile pondus auri, bellum inferre quiescentibus, ut eorum ueteres  inlibatasque diuitias in profundissimum libidinum suarum gurgitem profundat, uillam aedificare in oculis omnium tantam tugurium ut iam uideatur esse illa uilla quam ipse tribunus plebis pictam olim in contionibus explicabat, quo fortissimum ac summum ciuem in inuidiam homo castus ac non cupidus uocaret; alterum thracibus ac dardanis primum pacem maxima pecunia uendidisse, deinde, ut illi pecuniam conficere possent, uexandam iis macedoniam et spoliandam tradidisse, eundemque bona creditorum, ciuium romanorum, cum debitoribus graecis diuisisse, cogere pecunias maximas a dyrrachinis, spoliare thessalos, certam achaeis in annos singulos pecuniam imperauisse neque tamen ullo in publico aut religioso loco signum aut tabulam aut ornamentum reliquisse; illos sic inludere quibus omne supplicium atque omnis iure optimo poena debetur, reos esse hos duos quos uidetis. omitto iam numerium, serranum, aelium, quisquilias seditionis clodianae; sed tamen hi quoque etiam nunc uolitant, ut uidetis, nec, dum uos de uobis aliquid timebitis, illi umquam de se pertimescent.  nam quid ego de aedili ipso loquar, qui etiam diem dixit et accusauit de ui milonem? neque hic tamen ulla umquam iniuria adducetur ut eum tali uirtute tantaque firmitate animi se in rem publicam fuisse paeniteat; sed qui haec uident adulescentes quonam suas mentis conferent? ille qui monumenta publica, qui aedis sacras, qui domos inimicorum suorum oppugnauit excidit incendit, qui stipatus semper sicariis, saeptus armatis, munitus indicibus fuit, quorum hodie copia redundat, qui et peregrinam manum facinerosorum concitauit et seruos ad caedem idoneos emit et in  tribunatu carcerem totum in forum effudit, uolitat aedilis, accusat eum qui aliqua ex parte eius furorem exsultantem repressit: hic qui se est tutatus sic ut in priuata re deos penatis suos, in re publica iura tribunatus atque auspicia defenderet, accusare eum moderate a quo ipse nefarie accusatur per senatus auctoritatem non est situs. nimirum hoc illud est quod de me potissimum tu in accusatione quaesisti, quae esset nostra 'natio optimatium'; sic enim dixisti. rem quaeris praeclaram iuuentuti ad discendum nec mihi difficilem ad perdocendum; de qua pauca, iudices, dicam, et, ut arbitror, nec ab utilitate eorum qui audient, nec ab officio uestro, nec ab ipsa causa p. sesti abhorrebit oratio mea. 