quod uolent denique homines existiment: nemini ego possum esse bene merenti de re publica non amicus. etenim si iis qui haec omnia flamma ac ferro delere uoluerunt non inimicitias solum sed etiam bellum indixi atque intuli, cum partim mihi illorum familiares, partim etiam me defendente capitis iudiciis essent liberati, cur eadem res publica quae me in amicos inflammare potuit inimicis placare non possit? quod mihi odium cum p. clodio fuit, nisi quod perniciosum patriae ciuem fore putabam qui turpissima libidine incensus duas res sanctissimas, religionem et pudicitiam, uno scelere uiolasset? num est igitur dubium ex iis rebus quas is egit agitque cotidie quin ego in illo oppugnando rei publicae plus quam otio meo, non nulli in eodem defendendo suo  plus otio quam communi prospexerint? ego me a c. caesare in re publica dissensisse fateor et sensisse uobiscum; sed nunc isdem uobis adsentior cum quibus antea sentiebam. uos enim, ad quos litteras l. piso de suis rebus non audet mittere, qui gabini litteras insigni quadam nota atque ignominia noua condemnastis, c. caesari supplicationes decreuistis numero ut nemini uno ex bello, honore ut omnino nemini. cur igitur exspectem hominem aliquem qui me cum illo in gratiam reducat? reduxit ordo amplissimus, et ordo is qui est et publici consili et meorum omnium consiliorum auctor et princeps. uos sequor, patres conscripti, uobis obtempero, uobis adsentior, qui, quam diu c. caesaris consilia in re publica non maxime diligebatis, me quoque cum illo minus coniunctum uidebatis: postea quam rebus gestis mentis uestras uoluntatesque mutastis, me non solum comitem esse sententiae uestrae sed etiam laudatorem uidistis. 