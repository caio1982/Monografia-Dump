si non ad id, quod instituitur, accommodabitur aliqua pars argumentationis, horum aliquo in uitio reperietur: si plura pollicitus pauciora demonstrabit; aut si, cum totum debebit ostendere, de parte aliqua loquatur, hoc modo: 'mulierum genus auarum est; nam eriphyla auro uiri uitam uendidit'; aut si non id, quod accusabitur, defendet, ut, si qui, cum ambitus accusabitur, manu se fortem esse defendet; aut ut amphion apud euripidem, [item apud pacuuium,] qui uituperata musica sapientiam laudat; aut si res ex hominis uitio uituperabitur, ut, si qui doctrinam ex alicuius docti uitiis reprehendat; aut si qui, cum aliquem uolet laudare, de felicitate eius, non de uirtute dicat; aut si rem cum re ita comparabit, ut alteram se non putet lau dare, nisi alteram uituperarit; aut si alteram ita laudet, ut alterius non faciat mentionem; aut si, cum de certa re quaeretur, de communi instituetur oratio, ut, si quis, cum aliqui deliberent, bellum gerant an non, pacem laudet omnino, non illud bellum inutile esse demonstret; aut si ratio alicuius rei reddetur falsa, hoc modo: 'pecunia bonum est, propterea quod ea maxime uitam beatam efficiat'; aut infirma, ut plautus: 'amicum castigare ob meritam noxiam, immune est facinus; uerum in aetate utile et conducibile; nam ego amicum hodie meum concastigabo pro commerita noxia'; aut eadem, hoc modo: 'malum est auaritia; multos enim magnis incommodis affecit pecuniae cupiditas'; aut parum idonea, hoc modo: 'maximum bonum est amicitia; plurimae enim delectationes sunt in amicitia.' 