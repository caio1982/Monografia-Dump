quod est igitur hoc accusationis, triari, genus, primum ut inquisitum non ieris? quae fuit ista tam ferox, tam explorata huius opprimendi fiducia? pueris nobis audisse uideor l. aelium, libertinum hominem litteratum ac facetum, cum ulcisceretur patroni iniurias, nomen q. muttonis, hominis sordidissimi, detulisse. a quo cum quaereretur quam prouinciam aut quam diem testium postularet, horam sibi octauam, dum in foro bouario inquireret, postulauit. hoc tu idem tibi in m. aemilio scauro putasti esse faciendum? 'delata enim,' inquit, 'causa ad me romam est.' quid? ad me siculi nonne romam causam siciliae detulerunt? at qui homines! prudentes natura, callidi usu, doctrina eruditi. tamen ego mihi prouinciae causam in prouincia ipsa cognoscendam et discendam putaui. an ego querelas atque iniurias aratorum non in segetibus ipsis aruisque cognoscerem? peragraui, inquam, triari, durissima quidem hieme uallis agrigentinorum atque collis. campus ille nobilissimus ac feracissimus ipse me causam paene docuit leontinus. adii casas aratorum, a stiua ipsa homines mecum conloquebantur. itaque sic fuit illa expressa causa non ut audire ea quae  dicebam, iudices, sed ut cernere et paene tangere uiderentur. neque enim mihi probabile neque uerum uidebatur me, cum fidelissimae atque antiquissimae prouinciae patrocinium recepissem, causam tamquam unius clientis in cubiculo meo discere.  ego nuper, cum reatini, qui essent in fide mea, me suam publicam causam de uelini fluminibus et cuniculis apud hos consules agere uoluissent, non existimaui me neque dignitati praefecturae grauissimae neque fidei meae satis esse facturum, nisi me causam illam non solum homines sed etiam locus ipse lacusque docuisset. neque tu aliter fecisses, triari, si te id tui isti sardi facere uoluissent, hi qui te in sardiniam minime uenire uoluerunt, ne longe aliter omnia atque erant ad te delata cognosceres, nullam multitudinis in sardinia querelam, nullum in scaurum odium populi . . . . 