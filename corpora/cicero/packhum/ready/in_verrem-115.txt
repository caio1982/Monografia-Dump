thermitani miserunt qui decumas emerent agri sui. magni sua putabant interesse publice potius quamuis magno emi quam in aliquem istius emissarium inciderent. adpositus erat uenuleius quidam qui emeret. is liceri non destitit; illi quoad uidebatur ferri aliquo modo posse contenderunt; postremo liceri destiterunt. addicitur uenuleio tritici medimnum  uiii  milibus. legatus posidorus renuntiat. cum omnibus hoc intolerandum uideretur, tamen  uenuleio dantur, ne accedat, tritici mod.  uii  et praeterea hs  ii : ex quo facile apparet quae merces decumani, quae praetoris praeda esse uideatur. cedo thermitanorum mihi litteras et testimonium.  tabulae thermitanorum et testimonium.  imacharensis iam omni frumento ablato, iam omnibus iniuriis tuis exinanitos, tributum facere miseros ac perditos coegisti, ut apronio darent hs  xx . recita et decretum de tributis et publicum testimonium.  senatus consultum de tributo conferundo. testimonium imacharensium.  hennenses, cum decumae uenissent agri hennensis med.  uiii cc , apronio coacti sunt dare tritici modium  xuiii  et hs  iii  milia. quaeso, attendite quantus numerus frumenti cogatur ex omni agro decumano. nam per omnis ciuitates quae decumas debent percurrit oratio mea, et in hoc genere nunc, iudices, uersor, non in quo singillatim aratores euersi bonis omnibus sint, sed quae publice decumanis lucra data sint, ut aliquando ex eorum agris atque urbibus expleti atque saturati cum hoc cumulo quaestus decederent. calactinis quam ob rem imperasti anno tertio ut decumas agri sui, quas calactae dare consueuerant, amestrati m. caesio decumano darent? quod neque ante te praetorem illi fecerant neque tu ipse hoc ita statueras antea per biennium. theomnastus syracusanus in agrum mutycensem cur abs te immissus est? qui aratores ita uexauit ut illi in alteras decumas, id quod in aliis quoque ciuitatibus ostendam, triticum emere necessario propter inopiam cogerentur. iam uero ex hyblensium pactionibus intellegetis, quae factae sunt cum decumano cn. sergio, sexiens tanto quam quantum satum sit ablatum esse ab aratoribus. recita sationes et pactiones ex litteris publicis.  cognoscite pactiones menaenorum cum uenerio seruo. cognoscite item professiones sationum et pactiones menaenorum. patiemini, iudices, ab sociis, ab aratoribus populi romani, ab eis qui uobis laborant, uobis seruiunt, qui ita plebem romanam ab sese ali uolunt ut sibi ac liberis suis tantum supersit quo ipsi ali possint, ab his per summam iniuriam, per acerbissimas contumelias plus aliquanto ablatum esse quam natum sit? 