in .  dec .   46(?)  romae m. cicero s. d. c. trebonio 'oratorem' meum (sic enim inscripsi) sabino tuo commendaui. natio me hominis impulit ut ei recte putarem, nisi forte candidatorum licentia hic quoque usus hoc subito cognomen arripuit; etsi modestus eius uultus sermoque constans habere quiddam a curibus uidebatur. sed de sabino satis.  tu, mi treboni, quoniam ad amorem meum aliquantum olei discedens addidisti, quo tolerabilius feramus igniculum desideri tui crebris nos litteris appellato, atque ita si idem fiet a nobis. quamquam duae causae sunt cur tu frequentior in isto officio esse debeas quam nos: primum quod olim solebant qui romae erant ad prouincialis amicos de re publica scribere, nunc tu nobis scribas oportet (res enim publica istic est); deinde quod nos aliis officiis tibi absenti satis facere possumus, tu nobis nisi litteris non uideo qua re alia satis facere possis.  sed cetera scribes ad nos postea. nunc haec prima cupio cognoscere, iter tuum cuius modi sit, ubi brutum nostrum uideris, quam diu simul fueris; deinde, cum processeris longius, de bellicis rebus, de toto negotio, ut existimare possimus quo statu simus. ego tantum me scire putabo quantum ex tuis litteris habebo cognitum.  cura ut ualeas meque ames amore illo tuo singulari. 