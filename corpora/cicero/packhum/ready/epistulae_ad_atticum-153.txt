uiii kal .  mart .   49  in formiano cicero attico sal. dionysius quidem tuus potius quam noster, cuius ego cum satis cognossem mores tuo tamen potius stabam iudicio quam meo, ne tui quidem testimoni, quod ei saepe apud me dederas, ueritus superbum se praebuit in fortuna quam putauit nostram fore; cuius fortunae nos, quantum humano consilio effici poterit, motum ratione quadam gubernabimus. cui qui noster honos, quod obsequium, quae etiam ad ceteros contempti cuiusdam hominis commendatio defuit? ut meum iudicium reprehendi a quinto fratre uulgoque ab omnibus mallem quam illum non efferrem laudibus, ciceronesque nostros  meo potius labore subdoceri quam me alium magistrum quaerere; ad quem ego quas litteras, di immortales, miseram, quantum honoris significantis, quantum amoris! dicaearchum mehercule aut aristoxenum diceres arcessi, non unum hominem omnium loquacissimum et minime aptum ad docendum. sed sit memoria bona: me dicet esse meliore. quibus litteris ita respondit ut ego nemini cuius causam non reciperem. semper enim 'si potero', 'si ante suscepta causa non impediar'; numquam reo cuiquam tam humili, tam sordido, tam nocenti, tam alieno tam praecise negaui quam hic mihi plane <sine> ulla exceptione praecidit. nihil cognoui ingratius; in quo uitio nihil mali non inest. sed de hoc nimis multa.  ego nauem paraui. tuas litteras tamen exspecto, ut sciam quid respondeant consultationi meae.  sulmone c. atium paelignum aperuisse antonio portas, cum essent cohortes quinque, q. lucretium inde fugisse scis, gnaeum ire brundisium, <domitium> desertum. confecta res est.