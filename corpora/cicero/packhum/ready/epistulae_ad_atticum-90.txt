kal .  oct .   54   ( § 4) cicero attico sal. puto te existimare me non oblitum consuetudinis et instituti mei rarius ad te scribere quam solebam; sed cum loca et itinera tua nihil habere certi uideo, neque in epirum neque athenas neque in asiam neque cuiquam nisi ad te ipsum proficiscenti dedi litteras. neque enim <eae> sunt epistulae nostrae quae si perlatae non sint nihil ea res nos offensura sit; quae tantum habent mysteriorum ut eas ne librariis quidem fere committamus ne quid quo excidat.  consules flagrant infamia quod c. memmius candidatus pactionem in senatu recitauit quam ipse <et> suus competitor domitius cum consulibus fecisset, uti ambo hs <³⁰ xxxx >³⁰ consulibus darent, si essent ipsi consules facti, nisi tris augures dedissent qui se adfuisse dicerent cum lex curiata ferretur quae lata non esset, et duo consularis qui se dicerent in ornandis prouinciis consularibus scribendo adfuisse cum omnino ne senatus quidem  fuisset. haec pactio non uerbis sed nominibus et perscriptionibus multorum <per> tabulas cum esse facta diceretur prolata a memmio est nominibus inductis auctore pompeio. hic appius erat idem; nihil sane iacturae. corruerat alter et plane, inquam, iacebat. memmius autem dirempta coitione inuito caluino plane refrixerat et eo magis nunc quod iam intellegebamus enuntiationem illam memmi ualde caesari displicere. messalla noster et eius domitius competitor liberalis in populo ualde fuit. nihil gratius. certi erant consules. at senatus decernit ut tacitum iudicium ante comitia fieret ab iis consiliis †quae erant omnibus sortita† in singulos candidatus. magnus timor candidatorum. sed quidam iudices, in his opimius, ueiento, rantius, tribunos pl. appellarunt ne iniussu populi iudicarent. res ce<ci>dit. comitia dilata ex senatus consulto dum lex de tacito iudicio ferretur. uenit legi dies. terentius intercessit. consules, qui illud leui bracchio egissent, rem ad senatum detulerunt. hic abdera, non tacente me. dices 'tamen tu non quiescis?' ignosce, uix possum. uerum tamen quid tam ridiculum? senatus decreuerat ne prius comitia haberentur quam lex lata esset; <si> quis intercessisset, res integra referretur. coepta ferri leuiter, intercessum non inuitis, res ad senatum. 'de ea re ita censuerunt, comitia primo quoque tempore haberi. c.'   scaurus, qui erat paucis diebus illis absolutus, cum ego partem eius ornatissime defendissem, obnuntiationibus per scaeuolam interpositis singulis diebus usque ad pr. kal. oct., quo ego haec die scripsi, sublatis, populo tributim domi suae satis fecerat. sed tamen, etsi uberior liberalitas huius, gratior esse uidebatur eorum qui occuparant. cuperem uultum uidere tuum cum haec legeres; nam profecto spem habes nullam haec negotia multarum nundinarum fore. sed senatus hodie erat futurus, id est kal. oct.; iam enim luciscit. ibi loque[re]tur praeter ateium et fauonium libere nemo; nam cato aegrotat. de me nihil timueris; sed tamen promitto nihil.  quid quaeris aliud? iudicia, credo. drusus, scaurus non fecisse uidentur. tres candidati rei fore putabantur, domitius a memmio, messalla a q. pompeio rufo, scaurus a triario aut a l. caesare. 'quid poteris' inquies 'pro iis dicere?' ne uiuam <si> scio; in illis quidem tribus libris quos tu dilaudas nihil reperio.