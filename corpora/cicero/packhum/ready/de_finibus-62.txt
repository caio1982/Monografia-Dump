bene facis, inquit, quod me adiuuas, et istis quidem, quae modo dixisti, utar potius latinis, in ceteris subuenies, si me haerentem uidebis.  sedulo, inquam, faciam. sed 'fortuna fortis'; quare conare, quaeso. quid enim possumus hoc agere diuinius?  placet his, inquit, quorum ratio mihi probatur, simulatque natum sit animal—hinc enim est ordiendum—, ipsum sibi conciliari et commendari ad se conseruandum et ad suum statum eaque, quae conser uantia sint eius status, diligenda, alienari autem ab interitu iisque rebus, quae interitum uideantur adferre. id ita esse sic probant, quod ante, quam uoluptas aut dolor attigerit, salutaria appetant parui aspernenturque contraria, quod non fieret, nisi statum suum diligerent, interitum timerent. fieri autem non posset ut appeterent aliquid, nisi sensum haberent sui eoque se diligerent. ex quo intellegi debet principium ductum esse a se diligendo. in principiis autem naturalibus [diligendi sui] plerique stoici non putant uoluptatem esse ponendam. quibus ego uehementer adsentior, ne, si uoluptatem natura posuisse in iis rebus uideatur, quae primae appetuntur, multa turpia sequantur. satis esse autem argumenti uidetur quam ob rem illa, quae prima sunt adscita natura, diligamus, quod est nemo, quin, cum utrumuis liceat, aptas malit et integras omnis partis corporis quam, eodem usu, inminutas aut detortas habere. rerum autem cognitiones, quas uel comprehensiones uel perceptiones uel, si haec uerba aut minus placent aut minus intelleguntur, καταλήψεις appellemus licet, eas igitur ipsas propter se adsciscendas arbitramur, quod habeant quiddam in se quasi complexum et continens ueritatem. id autem in paruis intellegi potest, quos delectari uideamus, etiamsi eorum nihil intersit, si quid ratione per se ipsi inuenerint. artis etiam ipsas propter se adsumendas putamus, cum quia sit in iis aliquid dignum adsumptione, tum quod constent ex cognitionibus et contineant quiddam in se ratione constitutum et uia. a falsa autem adsensione magis nos alienatos esse quam a ceteris rebus, quae sint contra naturam, arbitrantur. iam membrorum, id est partium corporis, alia uidentur propter eorum usum a natura esse donata, ut manus, crura, pedes, ut ea,  quae sunt intus in corpore, quorum utilitas quanta sit a medicis etiam disputatur, alia autem nullam ob utilitatem quasi ad quendam ornatum, ut cauda pauoni, plumae uersicolores columbis, uiris mammae atque barba. haec dicuntur fortasse ieiunius; sunt enim quasi prima elementa naturae, quibus ubertas orationis adhiberi uix potest, nec equidem eam cogito consectari. uerum tamen cum de rebus grandioribus dicas, ipsae res uerba rapiunt; ita fit cum grauior, tum etiam splendidior oratio. 