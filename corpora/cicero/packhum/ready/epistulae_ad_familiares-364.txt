iii non .  oct .   58  thessalonicae tullius s. d. terentiae suae et tulliolae et ciceroni suis noli putare me ad quemquam longiores epistulas scribere, nisi si quis ad me plura scripsit, cui puto rescribi oportere. nec enim habeo quid scribam nec hoc tempore quicquam difficilius facio. ad te uero et ad nostram tulliolam non queo sine plurimis lacrimis scribere. uos enim uideo esse miserrimas,  quas ego beatissimas semper esse uolui idque praestare debui, et, nisi tam timidi fuissemus, praestitissem.  pisonem nostrum merito eius amo plurimum. eum, ut potui, per litteras cohortatus sum gratiasque egi, ut debui. in nouis tribunis pl. intellego spem te habere. id erit firmum, si pompei uoluntas erit; sed crassum tamen metuo.  a te quidem omnia fieri fortissime et amantissime uideo, nec miror, sed maereo casum eius modi ut tantis tuis miseriis meae miseriae subleuentur. nam ad me p. ualerius, homo officiosus, scripsit, id quod ego maximo cum fletu legi, quem ad modum a uestae ad tabulam ualeriam ducta esses. hem, mea lux, meum desiderium, unde omnes opem petere solebant, te nunc, mea terentia, sic uexari, sic iacere in lacrimis et sordibus, idque fieri mea culpa, qui ceteros seruaui ut nos periremus!  quod de domo scribis, hoc est de area, ego uero tum denique mihi uidebor restitutus si illa nobis erit restituta. uerum haec non sunt in nostra manu; illud doleo, quae impensa facienda est, in eius partem te miseram et despoliatam uenire. quod si conficitur negotium, omnia consequemur; sin eadem nos fortuna premet, etiamne reliquias tuas miseras proicies? obsecro te, mea uita, quod ad sumptum attinet, sine alios, qui possunt si modo uolunt, sustinere; et ualetudinem istam infirmam, si me amas, noli uexare. nam mihi ante oculos dies noctesque uersaris. omnis labores te excipere uideo; timeo ut sustineas, sed uideo in te esse omnia. quare, ut id quod speras et quod agis consequamur, serui ualetudini.  ego ad quos scribam nescio, nisi ad eos qui ad me scribunt aut ad eos de quibus ad me uos aliquid scribitis. longius,  quoniam ita uobis placet, non discedam; sed uelim quam saepissime litteras mittatis, praesertim si quid est firmius quod speremus.  ualete, mea desideria, ualete. Â d. a. d. iii non. oct. thessalonica.