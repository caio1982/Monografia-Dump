si de re disceptari oportet, nulla mihi tecum, cato, potest esse dissensio. nihil est enim, de quo aliter tu sentias atque ego, modo commutatis uerbis ipsas res conferamus. nec hoc ille non uidit, sed uerborum magnificentia est et gloria delectatus. qui si ea, quae dicit,  ita sentiret, ut uerba significant, quid inter eum et uel pyrrhonem uel aristonem interesset? sin autem eos non probabat, quid attinuit cum iis, quibuscum re concinebat, uerbis discrepare? quid, si reuiuiscant platonis illi et deinceps qui eorum auditores fuerunt, et tecum ita loquantur? 'nos cum te, m. cato, studiosissimum philosophiae, iustissimum uirum, optimum iudicem, religiosissimum testem, audiremus, admirati sumus, quid esset cur nobis stoicos anteferres, qui de rebus bonis et malis sentirent ea, quae ab hoc polemone zeno cognouerat, nominibus uterentur iis, quae prima specie admirationem, re explicata risum mouerent. tu autem, si tibi illa probabantur, cur non propriis uerbis ea tenebas? sin te auctoritas commouebat, nobisne omnibus et platoni ipsi nescio quem illum anteponebas? praesertim cum in re publica princeps esse uelles ad eamque tuendam cum summa tua dignitate maxime a nobis ornari atque instrui posses. <a> nobis enim ista quaesita, a nobis descripta, notata, praecepta sunt, omniumque rerum publicarum rectionis genera, status, mutationes, leges etiam et instituta ac mores ciuitatum perscripsimus. eloquentiae uero, quae et principibus maximo ornamento est, et qua te audimus ualere plurimum, quantum tibi ex monumentis nostris addidisses!' ea cum dixissent, quid tandem talibus uiris responderes? 