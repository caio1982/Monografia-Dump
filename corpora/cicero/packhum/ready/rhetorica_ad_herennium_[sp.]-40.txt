item uitiosum est, quo<m> id, quod in aperto delicto positum est, tamen aliqua tegitur defensione, hoc modo: cum te expetebant omnes, florentissimo regno reliqui: nunc desertum ab omnibus summo peri<cl>o sola ut restituam paro.  item uitiosum est, quod in aliam partem ac dictum sit potest accipi. id est huiusmodi, ut si quis potens ac factiosus in contione dixerit: 'satius est uti regibus, quam uti malis legibus.'  nam et hoc, tametsi rei augendae causa potest sine malitia dici, tamen propter potentiam eius, qui dicit, non dicitur sine atroci suspicione.  item uitiosum est falsis aut uulgaribus definitionibus uti. falsae sunt huiusmodi, ut si quis dicat iniuriam esse nullam, nisi quae ex pulsatione aut conuicio constet. uulgares sunt, quae nihilominus in aliam rem transferri possunt, ut si quis dicat: 'quadruplator, ut breuiter scribam, capitalis est: est enim inprobus et pestifer ciuis.'   nam nihilo magis quadruplatoris quam furis, quam sicarii aut proditoris attulit definitionem.  item uitiosum est pro argumento sumere, quod in disquisitione positum est; ut si quis quem furti arguat et ita dicat, eum esse hominem inprobum, auarum, fraudulentum: ei rei testimonium esse, quod sibi furtum fecerit.  item uitiosum est controuersiam controuersia dissoluere, hoc modo: 'non conuenit, censores, istum uobis satis facere, quod ait se non potuisse adesse ita, ut iuratus fuerat. quid? si ad exercitum non uenisset, id<e>mne tribuno militum diceret?' 