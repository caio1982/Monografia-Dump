cicero seruio s. etsi libenter petere a te soleo si quid opus est meorum cuipiam, tamen multo libentius gratias tibi ago, cum fecisti aliquid commendatione mea, quod semper facis. incredibile est enim quas mihi gratias omnes agant etiam mediocriter a me tibi commendati. quae mihi omnia grata, sed de l. mescinio gratissimum. sic enim est mecum locutus te, ut meas litteras legeris, statim procuratoribus suis pollicitum esse omnia, multo uero plura et maiora fecisse. id igitur (puto enim etiam atque etiam mihi dicendum esse) uelim existimes mihi te fecisse gratissimum. quod quidem hoc uehementius laetor quod ex ipso mescinio te uideo magnam capturum uoluptatem; est enim in eo cum uirtus et probitas et summum officium summaque obseruantia tum studia illa nostra quibus antea delectabamur, nunc etiam uiuimus. quod reliquum est, uelim augeas tua in eum beneficia omnibus rebus quae te erunt dignae; sed <sunt> duo quae te nominatim rogo: primum ut, si quid satis dandum erit amplius eo nomine non peti, cures ut satis detur fide mea; deinde, cum fere consistat hereditas in iis rebus quas auertit oppia, quae uxor mindi fuit, adiuues ineasque rationem quem ad modum ea mulier romam perducatur. quod si putarit illa fore, ut opinio nostra est, negotium conficiemus. hoc ut adsequamur te uehementer etiam atque etiam rogo.  illud quod supra scripsi, id tibi confirmo in meque recipio, te ea quae fecisti mescini causa quaeque feceris ita bene collocaturum ut ipse iudices homini te gratissimo iucundissimo benigne fecisse. uolo enim ad id quod mea causa fecisti hoc etiam accedere. 