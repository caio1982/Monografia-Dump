 quintus  haud equidem adsentior. tu tamen ad reliqua pergas uelim.   marcus  perseueras tu quidem et in tua uetere sententia permanes.   atticus  nec mehercule ego sane a quinto nostro dissentio. sed ea quae restant, audiamus.    marcus  deinceps i<dc>ir<co> omnibus magistratibus auspicia et iudicia da<ta sunt>; iudicia, ut esset populi potestas ad quam prouocaretur, auspicia, ut multos inutiles comitiatus probabiles impedirent morae. saepe enim populi impetum iniustum auspiciis di immortales represserunt.  ex iis autem qui magistratum ceperunt, quod senatus efficitur, populare <est> sane neminem in summum locum nisi per populum uenire, sublata cooptatione censoria. sed praesto est huius uitii temperatio, quod senatus lege nostra confirmatur auctoritas.  sequitur enim: 'eius decreta rata sunto'. nam ita se res habet, ut si senatus dominus sit publici consilii, quodque is creuerit defendant omnes, et si ordines reliqui principis ordinis consilio rem publicam gubernari uelint, possit ex temperatione iuris, cum potestas in populo, auctoritas in senatu sit, teneri ille moderatus et concors ciuitatis status, praesertim si proximae legi parebitur; nam proximum est: 'is ordo uitio careto, ceteris specimen esto'.   quintus  praeclara uero, frater, ista lex sed e<t> late <p>atet ut uitio careat ordo, et censorem <re>qu<i>rit interpretem. 