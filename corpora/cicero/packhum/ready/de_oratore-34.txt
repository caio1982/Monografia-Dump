ualet igitur multum ad uincendum probari mores et instituta et facta et uitam eorum, qui agent causas, et eorum, pro quibus, et item improbari aduersariorum, animosque eorum, apud quos agetur, conciliari quam maxime ad beneuolentiam cum erga oratorem tum erga illum, pro quo dicet orator. conciliantur autem animi dignitate hominis, rebus gestis, existimatione uitae; quae facilius ornari possunt, si  modo sunt, quam fingi, si nulla sunt. sed haec adiuuant in oratore: lenitas uocis, uultus pudor[is significatio], uerborum comitas; si quid persequare acrius, ut inuitus et coactus facere uideare. facilitatis, liberalitatis, mansuetudinis, pietatis, grati animi, non appetentis, non auidi signa proferre perutile est; eaque omnia, quae proborum, demissorum, non acrium, non pertinacium, non litigiosorum, non acerborum sunt, ualde beneuolentiam conciliant abalienantque ab eis, in quibus haec non sunt; itaque eadem sunt in aduersarios ex contrario conferenda. sed genus hoc totum orationis in eis causis excellit, in quibus minus potest inflammari animus iudicis acri et uehementi quadam incitatione; non enim semper fortis oratio quaeritur, sed saepe placida, summissa, lenis, quae maxime commendat reos. reos autem appello non eos modo, qui arguuntur, sed omnis, quorum de re disceptatur; sic enim olim loquebantur. horum igitur exprimere mores oratione iustos, integros, religiosos, timidos, perferentis iniuriarum mirum quiddam ualet; et hoc uel in principiis uel in re narranda uel in perorando tantam habet uim, si est suauiter et cum sensu tractatum, ut saepe plus quam causa ualeat. tantum autem efficitur sensu quodam ac ratione dicendi, ut quasi mores oratoris effingat oratio; genere enim quodam sententiarum et genere uerborum, adhibita etiam actione leni facilitatemque significante efficitur, ut probi, ut bene morati, ut boni uiri esse uideamur. huic autem est illa dispar adiuncta ratio orationis, quae alio quodam genere mentis iudicum permouet impellitque, ut aut oderint aut diligant aut inuideant aut saluum uelint aut metuant aut sperent aut cupiant  aut abhorreant aut laetentur aut maereant aut misereantur aut poenire uelint aut ad eos motus deducantur, si qui finitimi sunt [et de propinquis ac] talibus animi permotionibus. atque illud optandum est oratori, ut aliquam permotionem animorum sua sponte ipsi adferant ad causam iudices ad id, quod utilitas oratoris feret, accommodatam; facilius est enim currentem, ut aiunt, incitare quam commouere languentem; sin id aut non erit aut erit obscurius, sicut medico diligenti, priusquam conetur aegro adhibere medicinam, non solum morbus eius, cui mederi uolet, sed etiam consuetudo ualentis et natura corporis cognoscenda est, sic equidem cum adgredior in ancipiti causa et graui ad animos iudicum pertractandos, omni mente in ea cogitatione curaque uersor, ut odorer, quam sagacissime possim, quid sentiant, quid existiment, quid exspectent, quid uelint, quo deduci oratione facillime posse uideantur. si se dant et, ut ante dixi, sua sponte, quo impellimus, inclinant atque propendent, accipio quod datur et ad id, unde aliquis flatus ostenditur, uela do; sin est integer quietusque iudex, plus est operis; sunt enim omnia dicendo excitanda, nihil adiuuante natura. sed tantam uim habet illa, quae recte a bono poeta dicta est flexanima atque omnium regina rerum oratio, ut non modo inclinantem excipere aut stantem inclinare, sed etiam aduersantem ac repugnantem, ut imperator fortis ac bonus, capere possit. haec sunt illa, quae me ludens crassus modo flagitabat, cum a me diuinitus tractari solere diceret et in causa m'. aquili gaique norbani non nullis que aliis quasi praeclare acta laudaret, quae me hercule ego, crasse, cum a te tractantur in causis, horrere soleo: tanta uis animi, tantus impetus, tantus dolor oculis, uultu, gestu, digito denique isto tuo significari solet; tantum est flumen grauissimorum optimorumque uerborum, tam integrae sententiae, tum uerae, tam nouae, tam sine pigmentis fucoque puerili, ut mihi non solum tu incendere iudicem, sed ipse ardere uidearis. neque fieri potest ut doleat is, qui audit, ut oderit, ut inuideat, ut pertimescat aliquid, ut ad fletum misericordiamque deducatur, nisi omnes illi motus, quos orator adhibere uolet iudici, in ipso oratore impressi esse atque inusti uidebuntur. quod si fictus aliqui dolor suscipiendus esset et si in eius modi genere orationis nihil esset nisi falsum atque imitatione simulatum, maior ars aliqua forsitan esset requirenda: nunc ego, quid tibi, crasse, quid ceteris accidat, nescio; de me autem causa nulla est cur apud homines prudentissimos atque amicissimos mentiar: non me hercule umquam apud iudices [aut] dolorem aut misericordiam aut inuidiam aut odium dicendo excitare uolui quin ipse in commouendis iudicibus eis ipsis sensibus, ad quos illos adducere uellem, permouerer; neque est enim facile perficere ut irascatur ei, cui tu uelis, iudex, si tu ipse id lente ferre uideare; neque ut oderit eum, quem tu uelis, nisi te ipsum flagrantem odio ante uiderit; neque ad misericordiam adducetur, nisi tu ei signa doloris tui uerbis, sententiis, uoce, uultu, conlacrimatione denique ostenderis; ut enim nulla materies tam facilis ad exardescendum est, quae nisi admoto igni ignem concipere possit, sic nulla mens est tam ad comprehendendam uim oratoris parata, quae possit incendi, nisi ipse inflammatus ad eam et ardens accesserit. ac, ne hoc forte magnum ac mirabile esse uideatur hominem totiens irasci, totiens dolere, totiens omni motu animi  concitari, praesertim in rebus alienis, magna uis est earum sententiarum atque eorum locorum, quos agas tractesque dicendo, nihil ut opus sit simulatione et fallaciis; ipsa enim natura orationis eius, quae suscipitur ad aliorum animos permouendos, oratorem ipsum magis etiam quam quemquam eorum qui audiunt permouet. et ne hoc in causis, in iudiciis, in amicorum periculis, in concursu hominum, in ciuitate, in foro accidere miremur, cum agitur non solum ingeni nostri existimatio, nam id esset leuius;—quamquam, cum professus sis te id posse facere, quod pauci, ne id quidem neglegendum est;—sed alia sunt maiora multo, fides, officium, diligentia, quibus rebus adducti, etiam cum alienissimos defendimus, tamen eos alienos, si ipsi uiri boni uolumus haberi, existimare non possumus—sed, ut dixi, ne hoc in nobis mirum esse uideatur, quid potest esse tam fictum quam uersus, quam scaena, quam fabulae? tamen in hoc genere saepe ipse uidi, ut ex persona mihi ardere oculi hominis histrionis uiderentur †spondalli illa dicentis: segregare abs te ausu's aut sine illo salamina ingredi? neque paternum aspectum es ueritus? numquam illum aspectum dicebat, quin mihi telamo iratus furere luctu fili uideretur; at idem inflexa ad miserabilem sonum uoce, cum aetate exacta indigem liberum lacerasti, orbasti, exstinxti; neque fratris necis, neque eius gnati parui, qui tibi in tutelam est traditus, flens ac lugens dicere uidebatur; quae si ille histrio, cotidie cum ageret, tamen [recte] agere sine dolore non poterat, quid pacuuium putatis in scribendo leni animo ac remisso fuisse? fieri nullo modo potuit. saepe enim audiui poetam  bonum neminem—id quod a democrito et platone in scriptis relictum esse dicunt—sine inflammatione animorum exsistere posse et sine quodam adflatu quasi furoris. qua re nolite existimare me ipsum, qui non heroum ueteres casus fictosque luctus uelim imitari atque adumbrare dicendo neque actor sim alienae personae, sed auctor meae, cum mihi m'. aquilius in ciuitate retinendus esset, quae in illa causa peroranda fecerim, sine magno dolore fecisse: quem enim ego consulem fuisse, imperatorem ornatum a senatu, ouantem in capitolium ascendisse meminissem, hunc cum adflictum, debilitatum, maerentem, in summum discrimen adductum uiderem, non prius sum conatus misericordiam aliis commouere quam misericordia sum ipse captus. sensi equidem tum magno opere moueri iudices, cum excitaui maestum ac sordidatum senem et cum ista feci, quae tu, crasse, laudas, non arte, de qua quid loquar nescio, sed motu magno animi ac dolore, ut discinderem tunicam, ut cicatrices ostenderem. cum c. marius maerorem orationis meae praesens ac sedens multum lacrimis suis adiuuaret cumque ego illum crebro appellans conlegam ei suum commendarem atque ipsum aduocatum ad communem imperatorum fortunam defendendam inuocarem, non fuit haec sine meis lacrimis, non sine dolore [magno] miseratio omniumque deorum et hominum et ciuium et sociorum imploratio; quibus omnibus uerbis, quae a me tum sunt habita, si dolor afuisset meus, non modo non miserabilis, sed etiam inridenda fuisset oratio mea. quam ob rem hoc uos doceo, sulpici, bonus ego uidelicet atque eruditus magister, ut in dicendo irasci, ut dolere, ut flere possitis. quamquam te quidem quid hoc doceam, qui in accusando sodali meo tantum incendium non oratione solum, sed etiam multo  magis ui et dolore et ardore animi concitaras, ut ego ad id restinguendum uix conarer accedere? habueras enim tu omnia in causa superiora: uim, fugam, lapidationem, crudelitatem tribuniciam in caepionis graui miserabilique casu in iudicium uocabas; deinde principem et senatus et ciuitatis, m. aemilium, lapide percussum esse constabat; ui pulsum e templo l. cottam et t. didium, cum intercedere uellent rogationi, nemo poterat negare. accedebat ut haec tu adulescens pro re publica queri summa cum dignitate existimarere; ego, homo censorius, uix satis honeste uiderer seditiosum ciuem et in hominis consularis calamitate crudelem posse defendere. erant optimi ciues iudices, bonorum uirorum plenum forum, uix ut mihi tenuis quaedam uenia daretur excusationis, quod tamen eum defenderem, qui mihi quaestor fuisset. hic ego quid dicam me artem aliquam adhibuisse? quid fecerim, narrabo; si placuerit, uos meam defensionem in aliquo artis loco reponetis. omnium seditionum genera, uitia, pericula conlegi eamque orationem ex omni rei publicae nostrae temporum uarietate repetiui conclusique ita, ut dicerem, etsi omnes semper molestae seditiones fuissent, iustas tamen fuisse non nullas et prope necessarias. tum illa, quae modo crassus commemorabat, egi: neque reges ex hac ciuitate exigi neque tribunos plebis creari neque plebiscitis totiens consularem potestatem minui neque prouocationem, patronam illam ciuitatis ac uindicem libertatis, populo romano dari sine nobilium dissensione potuisse; ac, si illae seditiones saluti huic ciuitati fuissent, non continuo, si quis motus populi factus esset, id c. norbano in nefario crimine atque in fraude capitali esse ponendum. quod si umquam populo romano concessum esset ut iure incitatus uideretur, id quod docebam saepe esse  concessum, nullam illa causa iustiorem fuisse. tum omnem orationem traduxi et conuerti in increpandam caepionis fugam, in deplorandum interitum exercitus: sic et eorum dolorem, qui lugebant suos, oratione refricabam et animos equitum romanorum, apud quos tum iudices causa agebatur, ad q. caepionis odium, <a> quo erant ipsi propter iudicia abalienati, renouabam. quod ubi sensi me in possessionem iudici ac defensionis meae constitisse, quod et populi beneuolentiam mihi conciliaram, cuius ius etiam cum seditionis coniunctione defenderam, et iudicum animos totos uel calamitate ciuitatis uel luctu ac desiderio propinquorum uel odio proprio in caepionem ad causam nostram conuerteram, tum admiscere huic generi orationis uehementi atque atroci genus illud alterum, de quo ante disputaui, lenitatis et mansuetudinis coepi: me pro meo sodali, qui mihi in liberum loco more maiorum esse deberet, et pro mea omni fama prope fortunisque decernere; nihil mihi ad existimationem turpius, nihil ad dolorem acerbius accidere posse, quam si is, qui saepe alienissimis a me, sed meis tamen ciuibus saluti existimarer fuisse, sodali meo auxilium ferre non potuissem. petebam a iudicibus ut illud aetati meae, ut honoribus, ut rebus gestis, si iusto, si pio dolore me esse adfectum uiderent, concederent; praesertim si in aliis causis intellexissent omnia me semper pro amicorum periculis, nihil umquam pro me ipso deprecatum. sic in illa omni defensione atque causa, quod esse in arte positum uidebatur, ut de lege appuleia dicerem, ut quid esset minuere maiestatem explicarem, perquam breuiter perstrinxi atque attigi; his duabus partibus orationis, quarum altera commendationem habet, altera concitationem, quae minime praeceptis artium sunt perpolitae, omnis est a me illa causa tractata, ut  et acerrimus in caepionis inuidia renouanda et in meis moribus erga meos necessarios declarandis mansuetissimus uiderer: ita magis adfectis animis iudicum quam doctis, tua, sulpici, est a nobis tum accusatio uicta.' hic sulpicius, 'uere hercle,' inquit 'antoni, ista commemoras; nam ego nihil umquam uidi, quod tam e manibus elaberetur, quam mihi tum est elapsa illa ipsa causa. cum enim, quem ad modum dixisti, tibi ego non iudicium, sed incendium tradidissem, quod tuum principium, di immortales, fuit! qui timor! quae dubitatio, quanta haesitatio tractusque uerborum! ut tu illud initio, quod tibi unum ad ignoscendum homines dabant, tenuisti, te pro homine pernecessario, quaestore tuo, dicere! quam tibi primum munisti ad te audiendum uiam. ecce autem, cum te nihil aliud profecisse arbitrarer, nisi ut homines tibi ciuem improbum defendenti ignoscendum propter necessitudinem arbitrarentur, serpere occulte coepisti, nihil dum aliis suspicantibus, me uero iam pertimescente, ut illam non norbani seditionem, sed populi romani iracundiam neque eam iniustam, sed meritam ac debitam fuisse defenderes. deinde qui locus a te praetermissus est in caepionem? ut tu illa omnia odio, inuidia, misericordia miscuisti! neque haec solum in defensione, sed etiam in scauro ceterisque meis testibus, quorum testimonia non refellendo, sed ad eundem impetum populi confugiendo refutasti; quae cum abs te modo commemorarentur, equidem nulla praecepta desiderabam; ipsam tamen istam demonstrationem defensionum tuarum [abs te ipso commemoratam] doctrinam esse non mediocrem puto.' 