quae, malum, ista fuit amentia! ecquando te rationem factorum tuorum redditurum putasti? ecquando his de rebus talis uiros audituros existimasti? petatur hereditas ea, quae nulla debetur, in praedam praetoris? interponatur nomen ciuitatis? imponatur honestae ciuitati turpissima persona calumniae? neque hoc solum, sed ita res agatur ut ne simulatio quidem aequitatis ulla adhibeatur? nam, per deos immortalis, quid interest utrum praetor imperet uique cogat aliquem de suis bonis omnibus decedere, an huiusce  modi iudicium det, quo iudicio indicta causa fortunis omnibus euerti necesse sit? profecto enim negare non potes te ex lege rupilia sortiri iudices debuisse, cum praesertim heraclius id postularet. sin illud dicis, te heraclii uoluntate ab lege recessisse, ipse te impedies, ipse tua defensione implicabere; quare enim primum ille adesse noluit, cum ex eo numero iudices haberet quos postularat? deinde tu cur post illius fugam iudices alios sortitus es, si eos qui erant antea dati utriusque dederas uoluntate? deinde ceteras dicas omnis illo foro m. postumius quaestor sortitus est: hanc solam tu illo conuentu reperiere sortitus.  ergo, inquiet aliquis, donauit populo syracusano illam hereditatem. primum, si id confiteri uelim, tamen istum condemnetis necesse est; neque enim permissum est ut impune nobis liceat, quod alicui eripuerimus, id alteri tradere. uerum ex ista reperietis hereditate ita istum praedatum ut perpauca occulte fecerit; populum syracusanum in maximam inuidiam sua infamia, alieno praemio peruenisse, paucos syracusanos,—eos qui nunc se publice laudationis causa uenisse dicunt,—et tunc participes praedae fuisse et nunc non ad istius laudationem, sed ad communem litium aestimationem uenisse. posteaquam damnatus est absens, non solum illius hereditatis de qua ambigebatur, quae erat hs triciens, sed omnium bonorum paternorum ipsius heraclii, quae non minor erat pecunia, palaestrae syracusanorum, hoc est syracusanis, possessio traditur. quae est ista praetura? eripis hereditatem quae uenerat a propinquo, uenerat testamento, uenerat legibus; quae bona is qui testamentum fecerat huic hera clio, aliquanto ante quam est mortuus, omnia utenda ac possidenda tradiderat, cuius hereditatis, cum ille aliquanto ante te praetorem esset mortuus, controuersia fuerat nulla, mentionem fecerat nemo. uerum esto. eripe hereditatem propinquis, da palaestritis, praedare in bonis alienis nomine ciuitatis, euerte leges, testamenta, uoluntates mortuorum, iura uiuorum: num etiam patriis heraclium bonis exturbare oportuit? qui simul ac profugit, quam impudenter, quam palam, quam acerbe, di immortales, illa bona direpta sunt! quam illa res calamitosa heraclio, quaestuosa uerri, turpis syracusanis, miseranda omnibus uidebatur! nam illud quidem statim curatur, ut quicquid caelati argenti fuit in illis bonis ad istum deferatur, quicquid corinthiorum uasorum, stragulae uestis: haec nemo dubitabat quin non modo ex illa domo capta et oppressa, uerum ex tota prouincia ad istum comportari necesse esset. mancipia quae uoluit abduxit, alia diuisit; auctio facta est, in qua cohors istius inuicta dominata est. uerum illud est praeclarum. syracusani qui praefuerant his heraclii bonis uerbo redigendis, re dispertiendis, reddebant eorum negotiorum rationem in senatu; dicebant scyphorum paria complura, hydrias argenteas pretiosas, uestem stragulam multam, mancipia pretiosa data esse uerri; dicebant quantum cuique eius iussu nummorum esset datum. gemebant syracusani, sed tamen patiebantur. repente recitatur uno nomine hs  ccc iussu praetoris data esse. fit maximus clamor omnium, non modo optimi cuiusque neque eorum quibus indignum  semper uisum erat bona priuati populi nomine per summam iniuriam erepta, uerum etiam ipsi illi auctores iniuriae et ex aliqua particula socii praedae ac rapinarum clamare coeperunt sibi ut haberet hereditatem. tantus in curia clamor factus est ut populus concurreret. res ab omni conuentu cognita celeriter isti domum nuntiatur. homo inimicus iis qui recitassent, hostis omnibus qui acclamassent, exarsit iracundia ac stomacho; uerum tamen fuit tum sui dissimilis. nostis os hominis, nostis audaciam; tamen tum rumore populi et clamore et manifesto furto grandis pecuniae perturbatus est. ubi se collegit, uocat ad se syracusanos; qui non posset negare ab illis pecuniam datam, non quaesiuit procul alicunde, (neque enim probaret), sed proximum, paene alterum filium, quem illam pecuniam diceret abstulisse; ostendit se reddere coacturum. qui posteaquam id audiuit, habuit et dignitatis et aetatis et nobilitatis suae rationem; uerba apud senatum fecit, docuit ad se nihil pertinere; de isto, id quod omnes uidebant, ne ille quidem obscure locutus est. itaque illi syracusani statuam postea statuerunt, et is, ut primum potuit, istum reliquit de prouinciaque decessit. et tamen aiunt eum queri solere non numquam se miserum quod non suis, sed suorum peccatis et criminibus prematur. triennium prouinciam obtinuisti; gener, lectus adulescens, unum annum tecum fuit; sodales, uiri fortes, legati tui primo anno te reliquerunt; unus legatus p. tadius qui erat reliquus non ita tecum multum fuit; qui si semper una fuisset,  tamen summa cura cum tuae, tum multo etiam magis suae famae pepercisset. quid est quod tu alios accuses? quid est quam ob rem putes te tuam culpam non modo deriuare in aliquem, sed communicare cum altero posse? numerantur illa hs  ccc  syracusanis. ea quem ad modum ad istum postea per pseudothyrum reuertantur, tabulis uobis testibusque, iudices, planum faciam. 