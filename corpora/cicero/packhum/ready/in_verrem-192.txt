iam uero quid ego de ualuis illius templi commemorem? uereor ne haec qui non uiderunt omnia me nimis augere atque ornare arbitrentur; quod tamen nemo suspicari debet, tam esse me cupidum ut tot uiros primarios uelim, praesertim ex iudicum numero, qui syracusis fuerint, qui haec uiderint, esse temeritati et mendacio meo conscios. confirmare hoc liquido, iudices, possum, ualuas magnificentiores, ex  auro atque ebore perfectiores, nullas umquam ullo in templo fuisse. incredibile dictu est quam multi graeci de harum ualuarum pulchritudine scriptum reliquerint. nimium forsitan haec illi mirentur atque efferant; esto; uerum tamen honestius est rei publicae nostrae, iudices, ea quae illis pulchra esse uideantur imperatorem nostrum in bello reliquisse quam praetorem in pace abstulisse. ex ebore diligentissime perfecta argumenta erant in ualuis; ea detrahenda curauit omnia. gorgonis os pulcherrimum cinctum anguibus reuellit atque abstulit, et tamen indicauit se non solum artificio sed etiam pretio quaestuque duci; nam bullas aureas omnis ex iis ualuis, quae erant multae et graues, non dubitauit auferre; quarum iste non opere delectabatur sed pondere. itaque eius modi ualuas reliquit ut quae olim ad ornandum templum erant maxime nunc tantum ad claudendum factae esse uideantur.  etiamne gramineas hastasâ€”uidi enim uos in hoc nomine, cum testis diceret, commoueri: quod erat eius modi ut semel uidisse satis esset, (in quibus neque manu factum quicquam neque pulchritudo erat ulla, sed tantum magnitudo incredibilis de qua uel audire satis esset, nimium uidere plus quam semel,) etiam id concupisti?  nam sappho quae sublata de prytanio est dat tibi iustam excusationem, prope ut concedendum atque ignoscendum esse uideatur. silanionis opus tam perfectum, tam elegans, tam elaboratum quisquam non modo priuatus sed populus potius haberet quam homo elegantissimus atque eruditissimus, uerres? nimirum contra dici nihil potest. nostrum enim unus quisque, qui tam beati quam iste est non sumus, tam delicati esse non possumus, si quando aliquid istius modi uidere uolet, eat ad aedem felicitatis, ad  monumentum catuli, in porticum metelli, det operam ut admittatur in alicuius istorum tusculanum, spectet forum ornatum, si quid iste suorum aedilibus commodarit: uerres haec habeat domi, uerres ornamentis fanorum atque oppidorum habeat plenam domum, uillas refertas. etiamne huius operari studia ac delicias, iudices, perferetis? qui ita natus, ita educatus est, ita factus et animo et corpore ut multo appositior ad ferenda quam ad auferenda signa esse uideatur. atque haec sappho sublata quantum desiderium sui reliquerit, dici uix potest. nam cum ipsa fuit egregie facta, tum epigramma graecum pernobile incisum est in basi, quod iste eruditus homo et graeculus, qui haec subtiliter iudicat, qui solus intellegit, si unam litteram graecam scisset, certe non sustulisset. nunc enim quod scriptum est inani in basi declarat quid fuerit, et id ablatum indicat. 