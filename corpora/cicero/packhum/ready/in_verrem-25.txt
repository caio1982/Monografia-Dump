aspendum uetus oppidum et nobile in pamphylia scitis esse, plenissimum signorum optimorum. non dicam illinc hoc signum ablatum esse et illud: hoc dico, nullum te aspendi signum, uerres, reliquisse, omnia ex fanis, ex locis publicis, palam, spectantibus omnibus, plaustris euecta exportataque esse. atque etiam illum aspendium citharistam, de quo saepe audistis id quod est graecis hominibus in prouerbio, quem omnia 'intus canere' dicebant, sustulit et in intimis suis aedibus posuit, ut etiam illum ipsum suo artificio superasse uideatur. pergae fanum antiquissimum et sanctissimum dianae scimus esse: id quoque a te nudatum ac spoliatum esse, ex ipsa diana quod habebat auri detractum atque ablatum esse dico.  quae, malum, est ista tanta audacia atque amentia! quas enim sociorum atque amicorum urbis adisti legationis iure et nomine, si in eas ui cum exercitu imperioque inuasisses,  tamen, opinor, quae signa atque ornamenta ex iis urbibus sustulisses, haec non in tuam domum neque in suburbana amicorum, sed romam in publicum deportasses. quid ego de m. marcello loquar, qui syracusas, urbem ornatissimam, cepit? quid de l. scipione, qui bellum in asia gessit antiochumque, regem potentissimum, uicit? quid de flaminino, qui regem philippum et macedoniam subegit? quid de l. paulo, qui regem persen ui ac uirtute superauit? quid de l. mummio, qui urbem pulcherrimam atque ornatissimam, corinthum, plenissimam rerum omnium, sustulit, urbisque achaiae boeotiaeque multas sub imperium populi romani dicionemque subiunxit? quorum domus, cum honore ac uirtute florerent, signis et tabulis pictis erant uacuae; at uero urbem totam templaque deorum omnisque italiae partis illorum donis ac monumentis exornatas uidemus. uereor ne haec forte cuipiam nimis antiqua et iam obsoleta uideantur; ita enim tum aequabiliter omnes erant eius modi ut haec laus eximiae uirtutis et innocentiae non solum hominum, uerum etiam temporum illorum esse uideatur. p. seruilius, uir clarissimus, maximis rebus gestis, adest de te sententiam laturus: olympum ui, copiis, consilio, uirtute cepit, urbem antiquam et omnibus rebus auctam et ornatam. recens exemplum fortissimi uiri profero; nam postea seruilius imperator populi romani olympum urbem hostium cepit quam tu in isdem illis locis legatus quaestorius oppida pacata sociorum atque amicorum diripienda ac uexanda curasti. tu quae ex fanis religiosissimis per scelus et latrocinium abstulisti, ea nos uidere nisi in tuis amicorumque tuorum tectis non possumus: p. seruilius quae signa  atque ornamenta ex urbe hostium ui et uirtute capta belli lege atque imperatorio iure sustulit, ea populo romano adportauit, per triumphum uexit, in tabula publica ad aerarium perscribenda curauit. cognoscite ex litteris publicis hominis amplissimi diligentiam. recita.  rationes relatae p. seruili.  non solum numerum signorum, sed etiam unius cuiusque magnitudinem, figuram, statum litteris definiri uides. certe maior est uirtutis uictoriaeque iucunditas quam ista uoluptas quae percipitur ex libidine et cupiditate. multo diligentius habere dico seruilium praedam populi romani quam te tua furta notata atque perscripta. 