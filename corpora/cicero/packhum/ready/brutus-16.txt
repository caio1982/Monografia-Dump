tum atticus: quid ergo? estne ista fanni? nam uaria opinio pueris nobis erat. alii a c. persio litterato homine scriptam esse aiebant, illo quem significat ualde doctum esse lucilius; alii multos nobilis, quod quisque potuisset, in illam orationem contulisse.  tum ego: audiui equidem ista, inquam, de maioribus natu, sed nunquam sum adductus ut crederem; eamque suspicionem propter hanc causam credo fuisse, quod fannius in mediocribus oratoribus habitus esset, oratio autem uel optuma esset illo quidem tempore orationum omnium. sed nec eiusmodi est, ut a pluribus confusa uideatur— unus enim sonus est totius orationis et idem stilus—, nec de persio reticuisset gracchus, cum ei fannius de menelao maratheno et de ceteris obiecisset; praesertim cum fannius numquam sit habitus elinguis. nam et causas defensitauit et tribunatus eius arbitrio et auctoritate p. africani gestus non obscurus fuit. alter autem c. fannius m. filius, c. laeli gener, et moribus et ipso genere dicendi durior. is soceri instituto, quem, quia cooptatus in augurum conlegium non erat, non admodum diligebat, praesertim cum ille q. scaeuolam sibi minorem natu generum praetulisset—cui tamen laelius se excusans non genero minori dixit se illud, sed maiori filiae detulisse—,  is tamen instituto laeli panaetium audiuerat. eius omnis in dicendo facultas historia ipsius non ineleganter scripta perspici potest, quae neque nimis est infans neque perfecte diserta. mucius autem augur quod pro se opus erat ipse dicebat, ut de pecuniis repetundis contra t. albucium. is oratorum in numero non fuit, iuris ciuilis intellegentia atque omni prudentiae genere praestitit. l. coelius antipater scriptor, quemadmodum uidetis, fuit ut temporibus illis luculentus, iuris ualde peritus, multorum etiam, ut l. crassi, magister. 