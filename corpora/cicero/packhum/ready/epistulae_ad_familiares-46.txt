ex .  sept .  aut in .  oct .   46  romae m. cicero s. d. ser. sulpicio accipio excusationem tuam qua usus es cur saepius ad me litteras uno exemplo dedisses, sed accipio ex ea parte quatenus aut neglegentia aut improbitate eorum qui epistulas accipiant fieri scribis ne ad nos perferantur; illam  partem excusationis qua te scribis orationis paupertate (sic enim appellas) isdem uerbis epistulas saepius mittere nec nosco nec probo. et ego ipse, quem tu per iocum (sic enim accipio) diuitias orationis habere dicis, me non esse uerborum admodum inopem agnosco (εἰρωνεύεσθαι enim non necesse est), sed tamen idem (nec hoc εἰρωνευόμενος) facile cedo tuorum scriptorum subtilitati et elegantiae.  consilium tuum quo te usum scribis hoc achaicum negotium non recusauisse, cum semper probauissem, tum multo magis probaui lectis tuis proximis litteris. omnes enim causae quas commemoras iustissimae sunt tuaque et auctoritate et prudentia dignissimae. quod aliter cecidisse rem existimas atque opinatus sis, id tibi nullo modo adsentior. sed quia tanta perturbatio et confusio est rerum, ita perculsa et prostrata foedissimo bello iacent omnia ut is cuique locus ubi ipse sit et sibi quisque miserrimus esse uideatur, propterea et tui consili paenitet te et nos qui domi sumus tibi beati uidemur, at contra nobis non tu quidem uacuus molestiis, sed prae nobis beatus. atque hoc ipso melior est tua quam nostra condicio quod tu quid doleat scribere audes, nos ne id quidem tuto possumus; nec id uictoris uitio, quo nihil moderatius, sed ipsius uictoriae, quae ciuilibus bellis semper est insolens.  uno te uicimus quod de marcelli, collegae tui, salute paulo ante quam tu cognouimus, etiam hercule quod quem ad modum ea res ageretur uidimus. nam sic fac existimes, post has miserias, id est postquam armis disceptari coeptum sit de iure publico, nihil esse actum aliud cum dignitate. nam et ipse caesar, accusata acerbitate marcelli (sic enim appellabat) laudataque honorificentissime et aequitate tua et prudentia, repente praeter spem dixit se senatui roganti  de marcello ne omnis quidem causa negaturum. fecerat autem hoc senatus, ut, cum a l. pisone mentio esset facta de marcello et c. marcellus se ad caesaris pedes abiecisset, cunctus consurgeret et ad caesarem supplex accederet. noli quaerere: ita mihi pulcher hic dies uisus est ut speciem aliquam uiderer uidere quasi reuiuiscentis rei publicae.  itaque, cum omnes ante me rogati gratias caesari egissent praeter uolcacium (is enim, si eo loco esset, negauit se facturum fuisse), ego rogatus mutaui meum consilium; nam statueram, non mehercule inertia sed desiderio pristinae dignitatis, in perpetuum tacere. fregit hoc meum consilium et caesaris magnitudo animi et senatus officium; itaque pluribus uerbis egi caesari gratias, meque metuo ne etiam in ceteris rebus honesto otio priuarim, quod erat unum solacium in malis. sed tamen, quoniam effugi eius offensionem, qui fortasse arbitraretur me hanc rem publicam non putare si perpetuo tacerem, modice hoc faciam aut etiam intra modum, ut et illius uoluntati et meis studiis seruiam. nam etsi a prima aetate me omnis ars et doctrina liberalis et maxime philosophia delectauit, tamen hoc studium cottidie ingrauescit, credo, et aetatis maturitate ad prudentiam et iis temporum uitiis ut nulla res alia leuare animum molestiis possit. a quo studio te abduci negotiis intellego ex tuis litteris, sed tamen aliquid iam noctes te adiuuabunt.  seruius tuus, uel potius noster, summa me obseruantia colit; cuius ego cum omni probitate summaque uirtute tum studiis doctrinaque delector. is mecum saepe de tua mansione aut decessione communicat. adhuc in hac sum sententia, nihil ut faciamus nisi quod maxime caesar uelle uideatur. res sunt eius modi ut, si romae sis, nihil praeter tuos  delectare possit. de reliquis nihil melius ipso est; ceteri et cetera eius modi ut, si alterum utrum necesse sit, audire ea malis quam uidere. hoc nostrum consilium nobis minime iucundum est, qui te uidere cupimus; sed consulimus tibi.  uale.