at ille ridens: tuo uero, inquit, arbitratu; quoniam quidem concessum est rhetoribus ementiri in historiis, ut aliquid dicere possint argutius. ut enim tu nunc de coriolano, sic clitarchus, sic stratocles de themistocle finxit. nam quem thucydides, qui et atheniensis erat et summo loco natus summusque uir et paulo aetate posterior, tantum <morbo> mortuum scripsit et in attica clam humatum, addidit fuisse suspicionem ueneno sibi consciuisse mortem: hunc isti aiunt, cum taurum immolauisset, excepisse sanguinem patera et eo poto mortuum concidisse. hanc enim mortem rhetorice et tragice ornare potuerunt; illa mors uolgaris nullam praebebat materiem ad ornatum. quare quoniam tibi ita quadrat, omnia fuisse themistocli paria et coriolano, pateram quoque a me sumas  licet, praebebo etiam hostiam, ut coriolanus sit plane alter themistocles.  sit sane, inquam, ut lubet, de isto; et ego cautius posthac historiam attingam te audiente, quem rerum romanarum auctorem laudare possum religiosissumum. sed tum fere pericles xanthippi filius, de quo ante dixi, primus adhibuit doctrinam; quae quamquam tum nulla erat dicendi, tamen ab anaxagora physico eruditus exercitationem mentis a reconditis abstrusisque rebus ad causas forensis popularisque facile traduxerat. huius suauitate maxume hilaratae athenae sunt, huius ubertatem et copiam admiratae eiusdem uim dicendi terroremque timuerunt. haec igitur aetas prima athenis oratorem prope perfectum tulit. nec enim in constituentibus rem publicam nec in bella gerentibus nec in impeditis ac regum dominatione deuinctis nasci cupiditas dicendi solet. pacis est comes otique socia et iam bene constitutae ciuitatis quasi alumna quaedam eloquentia. itaque, ait aristoteles, cum sublatis in sicilia tyrannis res priuatae longo interuallo iudiciis repeterentur, tum primum, quod esset acuta illa gens et controuersiae nata, artem et praecepta siculos coracem et tisiam conscripsisse—nam antea neminem solitum uia nec arte, sed accurate tamen et descripte plerosque dicere—; scriptasque fuisse et paratas a protagora rerum illustrium disputationes, quae nunc communes appellantur loci. quod idem fecisse gor giam, cum singularum rerum laudes uituperationesque conscripsisset, quod iudicaret hoc oratoris esse maxume proprium, rem augere posse laudando uituperandoque rursus adfligere; huic antiphontem rhamnusium similia quaedam habuisse conscripta; quo neminem umquam melius ullam orauisse capitis causam, cum se ipse defenderet se audiente, locuples auctor scripsit thucydides. nam lysiam primo profiteri solitum artem esse dicendi; deinde, quod theodorus esset in arte subtilior, in orationibus autem ieiunior, orationes eum scribere aliis coepisse, artem remouisse. similiter isocraten primo artem dicendi esse negauisse, scribere autem aliis solitum orationes, quibus in iudiciis uterentur; sed cum ex eo, quia quasi committeret contra legem 'quo quis iudicio circumueniretur', saepe ipse in iudicium uocaretur, orationes aliis destitisse scribere totumque se ad artes componendas transtulisse. et graeciae quidem oratorum partus atque fontis uides, ad nostrorum annalium rationem ueteres, ad ipsorum sane recentes. nam ante quam delectata est atheniensium ciuitas hac laude dicendi, multa iam memorabilia et in domesticis et in bellicis rebus effecerat. hoc autem studium non erat commune graeciae, sed proprium athenarum. quis enim aut argiuum oratorem aut corinthium aut thebanum scit fuisse temporibus illis? nisi quid de epaminonda docto homine suspicari lubet. lace daemonium uero usque ad hoc tempus audiui fuisse neminem. menelaum ipsum dulcem illum quidem tradit homerus, sed pauca dicentem. breuitas autem laus est interdum in aliqua parte dicendi, in uniuersa eloquentia laudem non habet. at uero extra graeciam magna dicendi studia fuerunt maxumique huic laudi habiti honores illustre oratorum nomen reddiderunt. nam ut semel e piraeo eloquentia euecta est, omnis peragrauit insulas atque ita peregrinata tota asia est, ut se externis oblineret moribus omnemque illam salubritatem atticae dictionis et quasi sanitatem perderet ac loqui paene dedisceret. hinc asiatici oratores non contemnendi quidem nec celeritate nec copia, sed parum pressi et nimis redundantes; rhodii saniores et atticorum similiores. sed de graecis hactenus; et enim haec ipsa forsitan fuerint non necessaria. 