 de crimine uinario .  de bello uocontiorum .  de dispositione hibernorum .  'at hoc galli negant.' at ratio rerum et uis argumentorum coarguit. potest igitur testibus iudex non credere? cupidis et iratis et coniuratis et ab religione remotis non solum potest sed etiam debet. etenim si, quia galli dicunt, idcirco m. fonteius nocens existimandus est, quid mihi opus est sapiente iudice, quid aequo quaesitore, quid oratore non stulto? dicunt enim galli; negare non possumus. hic si ingeniosi et periti et aequi iudicis has partis esse existimatis ut, quoniam quidem testes dicunt, sine ulla dubitatione credendum sit, salus ipsa uirorum fortium innocentiam tueri non potest; sin autem in rebus iudicandis non minimam partem <tenere> ad unam quamque rem aestimandam momentoque suo ponderandam sapientiam iudicis, <uidete> ne multo uestrae maiores grauioresque partes sint ad cogitandum quam ad dicendum meae. mihi enim semper una quaque de re testis non solum semel uerum etiam breuiter interrogandus est, saepe etiam non interrogandus, ne aut irato facultas ad dicendum data aut cupido auctoritas attributa esse uideatur; uos et saepius eandem rem animis agitare et diutius uno <quoque> de teste cogitare potestis et, si quem nos interrogare noluimus, quae causa nobis tacendi fuerit existimare debetis.  quam ob rem, si hoc iudici praescriptum lege aut officio putatis, testibus credere, nihil est cur alius alio iudice melior aut sapientior existimetur. unum est enim et simplex aurium iudicium et promisce et communiter stultis ac sapientibus ab natura datum. quid est igitur ubi elucere possit prudentia, ubi discerni stultus auditor et credulus ab religioso et sapienti iudice? nimirum illud in quo ea quae dicuntur a testibus coniecturae et cogitationi traduntur, quanta auctoritate, quanta animi aequitate, quanto pudore, quanta fide, quanta religione, quanto studio existimationis bonae, quanta cura, quanto timore dicantur. an uero uos id in testimoniis hominum barbarorum dubitabitis quod persaepe et nostra et patrum memoria sapientissimi iudices de clarissimis nostrae ciuitatis uiris dubitandum non putauerunt? qui cn. et q. caepionibus, l. et q. metellis testibus in q. pompeium, hominem nouum, non crediderunt, quorum uirtuti, generi, rebus gestis fidem et auctoritatem in testimonio cupiditatis atque inimicitiarum suspicio derogauit. ecquem hominem uidimus, ecquem uere commemorare possumus parem consilio, grauitate, constantia, ceteris uirtutibus, honoris, ingeni, rerum gestarum ornamentis m. aemilio scauro fuisse? tamen huius cuius iniurati nutu prope terrarum orbis regebatur iurati testimonio neque in c. fimbriam neque in c. memmium creditum est; noluerunt ei qui iudicabant hanc patere inimicitiis uiam, quem quisque odisset, ut eum testimonio posset tollere. quantus in l. crasso pudor fuerit, quod ingenium, quanta auctoritas, quis ignorat? tamen is cuius etiam sermo testimoni auctoritatem habebat, testimonio ipso, quae in m. marcellum inimico animo dixit, probare non potuit. fuit, fuit illis  iudicibus diuinum ac singulare, iudices, consilium, qui se non solum de reo sed etiam de accusatore, de teste iudicare arbitrabantur, quid fictum, quid fortuna ac tempore adlatum, quid pretio corruptum, quid spe aut metu deprauatum, quid a cupiditate aliqua aut inimicitiis profectum uideretur. quae si iudex non amplectetur omnia consilio, non animo ac mente circumspiciet, si, ut quidque ex illo loco dicetur, ex oraculo aliquo dici arbitrabitur, profecto satis erit, id quod dixi antea, non surdum iudicem huic muneri atque officio praeesse; nihil erit quam ob rem ille nescio quis sapiens homo ac multarum rerum peritus ad res iudicandas requiratur. an uero illi equites romani quos nos uidimus, qui nuper in re publica iudiciisque maxime floruerunt, habuerunt tantum animi, tantum roboris ut l. <crasso, m.> scauro testi non crederent; uos uolcarum atque allobrogum testimoniis non credere timetis? si inimico testi credi non oportuit, inimicior marcello crassus aut fimbriae scaurus ex ciuilibus studiis atque obtrectatione domestica quam huic galli? quorum qui optima in causa sunt, equites, frumentum pecuniam semel atque iterum ac saepius inuitissimi dare coacti sunt, ceteri partim ex ueteribus bellis agro multati, partim ab hoc ipso bello superati et oppressi. si, qui ob aliquod emolumentum suum cupidius aliquid dicere uidentur, eis credi non conuenit, credo maius emolumentum caepionibus et metellis propositum fuisse ex q. pompei damnatione, cum studiorum suorum obtrectatorem sustulissent, quam cunctae galliae ex m. fontei calamitate, in qua illa prouincia prope suam immunitatem ac libertatem positam esse arbitratur. an, si homines ipsos spectare conuenit, id quod  in teste profecto ualere plurimum debet, non modo cum summis ciuitatis nostrae uiris sed cum infimo ciue romano quisquam amplissimus galliae comparandus est? scit indutiomarus quid sit testimonium dicere? mouetur eo timore quo nostrum unus quisque, cum in eum locum productus est? recordamini, iudices, quanto opere laborare soleatis non modo quid dicatis pro testimonio sed etiam quibus uerbis utamini, ne quod minus moderate positum, ne quod ab aliqua cupiditate prolapsum uerbum esse uideatur; uoltu denique laboratis ne qua significari possit suspicio cupiditatis, ut et, cum proditis, existimatio sit quaedam tacita de uobis pudoris ac religionis et, cum disceditis, ea diligenter conseruata ac retenta uideatur. credo haec eadem indutiomarum in testimonio timuisse aut cogitauisse, qui primum illud uerbum consideratissimum nostrae consuetudinis 'arbitror', quo nos etiam tunc utimur cum ea dicimus iurati quae comperta habemus, quae ipsi uidimus, ex toto testimonio suo sustulit atque omnia se 'scire' dixit. uerebatur enim uidelicet ne quid apud uos populumque romanum de existimatione sua deperderet, ne qua fama consequeretur eius modi, indutiomarum, talem uirum, tam cupide, tam temere dixisse; non intellegebat se in testimonio nihil praeter uocem et os et audaciam neque ciuibus suis neque accusatoribus nostris praestare debere. an uero istas nationes religione iuris iurandi ac metu deorum immortalium in testimoniis dicendis commoueri arbitramini? quae tantum a ceterarum gentium more ac natura dissentiunt, quod ceterae pro religionibus suis bella suscipiunt, istae contra omnium religiones; illae in bellis gerendis ab dis immortalibus pacem ac ueniam petunt, istae cum ipsis dis immortalibus bella gesserunt. hae sunt nationes quae quondam tam longe ab suis sedibus delphos usque ad  apollinem pythium atque ad oraculum orbis terrae uexandum ac spoliandum profectae sunt. ab isdem gentibus sanctis et in testimonio religiosis obsessum capitolium est atque ille iuppiter cuius nomine maiores nostri uinctam testimoniorum fidem esse uoluerunt. postremo his quicquam sanctum ac religiosum uideri potest qui, etiam si quando aliquo metu adducti deos placandos esse arbitrantur, humanis hostiis eorum aras ac templa funestant, ut ne religionem quidem colere possint, nisi eam ipsam prius scelere uiolarint? quis enim ignorat eos usque ad hanc diem retinere illam immanem ac barbaram consuetudinem hominum immolandorum? quam ob rem quali fide, quali pietate existimatis esse eos qui etiam deos immortalis arbitrentur hominum scelere et sanguine facillime posse placari? cum his uos testibus uestram religionem coniungetis, ab <his> quicquam sancte aut moderate dictum putabitis? hoc uestrae mentes tam castae, tam integrae sibi suscipient ut, cum omnes legati nostri qui illo triennio in galliam uenerunt, omnes equites romani qui in illa prouincia fuerunt, omnes negotiatores eius prouinciae, denique omnes in gallia qui sunt socii populi romani atque amici, m. fonteium incolumem esse cupiant, iurati priuatim et publice laudent, uos tamen cum gallis iugulare malitis? quid ut secuti esse uideamini? uoluntatemne hominum? grauior igitur uobis erit hostium uoluntas quam ciuium? an dignitatem testium? potestis igitur ignotos notis, iniquos aequis, alienigenas domesticis, cupidos moderatis, mercennarios gratuitis, impios religiosis, inimicissimos huic imperio ac nomini bonis ac fidelibus et sociis et ciuibus anteferre?  