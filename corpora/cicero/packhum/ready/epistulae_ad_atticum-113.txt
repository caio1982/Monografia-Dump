id .  febr .   50   ( § 9)  laodiceae cicero attico sal. te in epirum saluum uenisse et, ut scribis, ex sententia nauigasse uehementer gaudeo, non esse romae meo tempore pernecessario submoleste fero. hoc me tamen consolor uno: spero te istic iucunde hiemare et libenter requiescere.  cassius, frater q. cassi familiaris tui, pudentiores illas litteras miserat de quibus tu ex me requiris quid sibi uoluerit quam eas quas postea misit, quibus per se scribit confectum esse parthicum bellum. recesserant illi quidem ab antiochia ante bibuli aduentum, sed nullo nostro εὐημερήματι; hodie uero hiemant in cyrrhestica, maximumque bellum impendet. nam et orodi, regis parthorum, filius in prouincia nostra est nec dubitat deiotarus (cuius filio pacta est artauasdis filia, ex quo sciri potest) quin cum omnibus copiis ipse prima aestate euphraten transiturus sit. quo autem die cassi litterae uictrices in senatu recitatae sunt, id est non. dec., eodem meae tumultum nuntiantes. axius noster ait nostras auctoritatis plenas fuisse, illis negat creditum. bibuli nondum erant adlatae; quas certo scio plenas timoris fore.  ex his rebus hoc uereor, ne, cum pompeius propter metum rerum nouarum nusquam dimittatur, caesari nullus honos a senatu habeatur, dum hic nodus expediatur, non putet senatus nos ante quam successum sit oportere decedere nec in tanto motu rerum tantis prouinciis singulos legatos praeesse. hic ne  quid mihi prorogetur, quod ne intercessor quidem sustinere possit, horreo, atque eo magis quod tu abes, qui consilio, gratia, studio multis rebus occurreres. sed dices me ipsum mihi sollicitudinem struere. cogor; et uelim ita sit, sed omnia metuo. etsi bellum ἀκροτελεύτιον habet illa tua epistula quam dedisti nauseans buthroto, 'tibi, ut uideo et spero, nulla ad decedendum erit mora'. mallem 'ut uideo', nihil opus fuit 'ut spero'.  acceperam autem satis celeriter iconi per publicanorum tabellarios a lentuli triumpho datas. in his γλυκύπικρον illud: confirmas moram mihi nullam fore, deinde addis, si quid secus, te ad me esse uenturum. angunt me dubitationes tuae; simul et uides quas acceperim litteras. nam quas hermoni, centurionis canulei seruo, scribis te dedisse non accepi. laeni pueris te dedisse saepe ad me scripseras. eas laodiceae denique, cum eo uenissem,  iii  id. febr. laenius mihi reddidit datas a. d.  x  kal. oct. laenio tuas commendationes et statim uerbis et reliquo tempore <re> probabo.  illae litterae cetera uetera habebant, unum hoc nouum de cibyratis pantheris. multum te amo quod respondisti m. octauio te non putare; sed posthac omnia quae recta non erunt pro certo negato. nos enim et nostra sponte bene firmi et mehercule auctoritate tua inflammati uicimus omnis (hoc tu ita reperies) cum abstinentia tum iustitia, facilitate, clementia. caue putes quicquam homines magis umquam esse miratos quam nullum terruncium me obtinente prouinciam sumptus  factum esse nec in rem publicam nec in quemquam meorum praeter quam in l. tullium leg<atum>. is ceteroqui abstinens, sed iulia lege †transitam† semel tamen in diem, non ut alii solebant omnibus uicis (praeter eum semel, nemo), accepit. hic facit ut mihi excipiendus sit cum terruncium nego sumptus factum; praeter eum accepit nemo. has a nostro q. titinio sordis accepimus.  ego aestiuis confectis quintum fratrem hibernis et ciliciae praefeci. q. uolusium, tui tiberi generum, certum hominem et mirifice abstinentem, misi in cyprum ut ibi pauculos dies esset, ne ciues romani pauci qui illic negotiantur ius sibi dictum negarent; nam euocari ex insula cyprios non licet.  ipse in asiam profectus sum tarso non. ian., non mehercule dici potest qua admiratione ciliciae ciuitatum maximeque tarsensium. postea uero quam taurum transgressus sum, mirifica exspectatio asiae nostrarum dioecesium, quae sex mensibus imperi mei nullas meas acceperat litteras, numquam hospitem uiderat. illud autem tempus quotannis ante me fuerat in hoc quaestu. ciuitates locupletes ne in hiberna milites reciperent magnas pecunias dabant, cyprii talenta attica  cc ; qua ex insula (non ὑπερβολικῶς sed uerissime loquor) nummus nullus me obtinente erogabitur. ob haec beneficia, quibus illi obstupescunt, nullos honores mihi nisi uerborum decerni sino; statuas, fana, τέθριππα prohibeo, nec sum in ulla re alia molestus ciuitatibus—sed fortasse tibi qui haec  praedicem de me. perfer, si me amas; tu enim me haec facere uoluisti.  iter igitur ita per asiam feci ut etiam fames, qua nihil miserius est, quae tum erat in hac mea asia (messis enim nulla fuerat), mihi optanda fuerit; quacumque iter feci, nulla ui, nullo iudicio, nulla contumelia, auctoritate et cohortatione perfeci ut et graeci et ciues romani qui frumentum compresserant magnum numerum populis pollicerentur.  id. febr., quo die has litteras dedi, forum institueram agere laodiceae cibyraticum et apamense, ex id. mart. ibidem synnadense, pamphylium (tum phemio dispiciam κέρας), <lyc>aonium, isauricum; ex id. mai. in ciliciam, ut ibi iunius consumatur, uelim tranquille a parthis. quintilis, si erit ut uolumus, in itinere est per prouinciam redeuntibus consumendus; uenimus enim in prouinciam laodiceam sulpicio et marcello consulibus prid. kal. sext., inde nos oportet decedere a. d.  iii  kal. sext. primum contendam a quinto fratre ut se praefici patiatur, quod et illo et me inuitissimo fiet. sed aliter honeste fieri non potest, praesertim cum uirum optimum pomptinum ne nunc quidem retinere possim; rapit enim hominem postumius romam, fortasse etiam postumia.  habes consilia nostra; nunc cognosce de bruto. familiaris habet brutus tuus quosdam creditores salaminorum ex cypro, m. scaptium et p. matinium, quos mihi maiorem in modum commendauit. matinium non noui. scaptius ad me in castra uenit. pollicitus ei sum curaturum me bruti causa ut  ei salamini pecuniam soluerent. egit gratias; praefecturam petiuit. negaui me cuiquam negotianti dare, quod idem tibi ostenderam (cn. pompeio petenti probaram institutum meum, quid dicam torquato de m. laenio tuo, multis aliis?); sin praefectus uellet esse syngraphae causa, me curaturum ut exigeret. gratias egit, discessit. appius noster turmas aliquot equitum dederat huic scaptio per quas salaminos coerceret, et eundem habuerat praefectum; uexabat salaminos. ego equites ex cypro decedere iussi. moleste tulit scaptius.  quid multa? ut ei fidem meam praestarem, cum ad me salamini tarsum uenissent et una scaptius, imperaui ut pecuniam soluerent. multa de syngrapha, de scapti iniuriis. negaui me audire; hortatus sum, petiui etiam pro meis in ciuitatem beneficiis ut negotium conficerent, dixi denique me coacturum. homines non modo non recusare sed etiam hoc dicere, se a me soluere; quod enim praetori dare consuessent quoniam ego non acceperam, se a me quodam modo dare, atque etiam minus esse aliquanto in scapti nomine quam in uectigali praetorio. collaudaui homines. 'recte' inquit scaptius, 'sed subducamus summam.' interim cum ego in edicto translaticio centesimas me obseruaturum haberem cum anatocismo anniuersario, ille ex syngrapha postulabat quaternas. 'quid ais?' inquam, 'possumne contra meum edictum?' at ille profert senatus consultum lentulo philippoque consulibus, 'ut qui ciliciam obtineret [et] ius ex illa syngrapha diceret.' cohorrui primo; etenim erat interitus  ciuitatis. reperio duo senatus consulta isdem consulibus de eadem syngrapha. salamini cum romae uersuram facere uellent, non poterant, quod lex gabinia uetabat. tum iis bruti familiares freti gratia bruti dare uolebant quaternis, si sibi senatus consulto caueretur. fit gratia bruti senatus consultum, 'ut neue salaminis neue qui eis dedisset fraudi esset'. pecuniam numerarunt. at postea uenit in mentem faeneratoribus nihil se iuuare illud senatus consultum, quod ex syngrapha ius dici lex gabinia uetaret. tum fit senatus consultum ut ex ea syngrapha <ius diceretur, hoc est, ut nec deteriore nec meliore iure ea syngrapha> esset quam ceterae sed ut eodem. cum haec disseruissem, seducit me scaptius; ait se nihil contra dicere, sed illos putare talenta  cc  se debere; ea se uelle accipere; debere autem illos paulo minus. rogat ut eos ad ducenta perducam. 'optime' inquam. uoco illos ad me remoto scaptio. 'quid uos? quantum' inquam 'debetis?' respondent ' cui '. refero ad scaptium. homo clamare. 'quid opus est' inquam 'potius quam rationes conferatis?' adsidunt, subducunt; ad nummum conuenit. illi se numerare uelle, urgere ut acciperet. scaptius me rursus seducit, rogat ut rem sic relinquam. dedi ueniam homini impudenter petenti; graecis querentibus, ut in fano deponerent postulantibus non concessi. clamare omnes qui aderant nihil impudentius scaptio, qui centesimis cum anatocismo contentus non esset, alii nihil stultius. mihi autem  impudens magis quam stultus uidebatur; nam aut bono nomine centesimis contentus <non> erat aut non bono quaternas centesimas sperabat.  habes meam causam. quae si bruto non probatur, nescio cur illum amemus; sed auunculo eius certe probabitur, praesertim cum senatus consultum modo factum sit (puto, postquam tu es profectus) in creditorum causa ut centesimae perpetuo faenore ducerentur. hoc quid intersit, si tuos digitos noui, certe habes subductum. in quo quidem, ὁδοῦ πάρεργον, <l.> lucceius m. f. queritur apud me per litteras summum esse periculum ne culpa senatus his decretis res ad tabulas nouas perueniat; commemorat quid olim mali c. iulius fecerit cum dieculam duxerit; numquam rei publicae plus. sed ad rem redeo. meditare aduersus brutum causam meam, si haec causa est contra quam nihil honeste dici possit, praesertim cum integram rem et causam reliquerim.  reliqua sunt domestica. de ἐνδομύχῳ probo idem quod tu, postumiae filio, quoniam pontidia nugatur; sed uellem adesses. a quinto fratre his mensibus nihil exspectaris; nam taurus propter niuis ante mensem iunium transiri non potest. thermum, ut rogas, creberrimis litteris fulcio. p. ualerium negat habere quicquam deiotarus rex eumque ait <a> se sustentari. cum scies romae intercalatum sit necne, uelim ad me scribas certum quo die mysteria futura sint. litteras tuas minus paulo exspecto quam si romae esses, sed tamen exspecto. 