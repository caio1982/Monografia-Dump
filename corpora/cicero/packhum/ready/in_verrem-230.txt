condemnat omnis de consili sententia; tamen neque iste in tanta re tot hominum t. uettium ad se arcessit, quaestorem suum, cuius consilio uteretur, neque p. ceruium, talem uirum, legatum, qui quia legatus isto praetore in sicilia fuit primus ab isto iudex reiectus est, sed de latronum, hoc est de comitum suorum sententia condemnat omnis. hic cuncti siculi, fidelissimi atque antiquissimi socii, plurimis adfecti beneficiis a maioribus nostris, grauiter commouentur et de suis periculis fortunisque omnibus pertimescunt: indigne ferunt illam clementiam mansuetudinemque nostri imperi in tantam crudelitatem inhumanitatemque esse conuersam, condemnari tot homines uno tempore nullo crimine, defensionem suorum furtorum praetorem improbum ex indignissima morte innocentium quaerere. nihil addi iam uidetur, iudices, ad hanc improbitatem amentiam crudelitatemque posse, et recte nihil uidetur. nam si cum aliorum improbitate certet, longe  omnis multumque superabit; sed secum <cum> ipse certat, id agit ut semper superius suum facinus nouo scelere uincat. phalacrum centuripinum dixeram exceptum esse a cleomene, quod in eius quadriremi cleomenes uectus esset; tamen, quia pertimuerat adulescens, quod eandem suam causam uidebat esse quam illorum qui innocentes peribant, accedit ad hominem timarchides; a securi negat esse ei periculum, uirgis ne caederetur monet ut caueat. ne multa, ipsum dicere adulescentem audistis se ob hunc metum pecuniam timarchidi numerasse. leuia sunt haec in hoc reo. metum uirgarum nauarchus, homo nobilissimus nobilissimae ciuitatis, pretio redemit: humanum est. alius ne condemnaretur pecuniam dedit: usitatum est. non uult populus romanus obsoletis criminibus accusari uerrem, noua postulat, inaudita desiderat; non de praetore siciliae, sed de nefario tyranno fieri iudicium arbitratur. includuntur in carcerem condemnati; supplicium constituitur in illos, sumitur de miseris parentibus nauarchorum; prohibentur adire ad filios, prohibentur liberis suis cibum uestitumque ferre. patres hi quos uidetis iacebant in limine, matresque miserae pernoctabant ad ostium carceris ab extremo conspectu liberum exclusae; quae nihil aliud orabant nisi ut filiorum suorum postremum spiritum ore  excipere liceret. aderat ianitor carceris, carnifex praetoris, mors terrorque sociorum et ciuium romanorum, lictor sextius, cui ex omni gemitu doloreque certa merces comparabatur. 'ut adeas, tantum dabis, ut cibum tibi intro ferre liceat, tantum.' nemo recusabat. 'quid? ut uno ictu securis adferam mortem filio tuo, quid dabis? ne diu crucietur, ne saepius feriatur, ne cum sensu doloris aliquo spiritus auferatur?' etiam ob hanc causam pecunia lictori dabatur. o magnum atque intolerandum dolorem! o grauem acerbamque fortunam! non uitam liberum, sed mortis celeritatem pretio redimere cogebantur parentes. atque ipsi etiam adulescentes cum sextio suo de plaga et de uno illo ictu loquebantur, idque postremum parentis suos liberi orabant, ut leuandi cruciatus sui causa lictori pecunia daretur. multi et graues dolores inuenti parentibus et propinquis, multi; uerum tamen mors sit extremum. non erit. estne aliquid ultra quo crudelitas progredi possit? reperietur; nam illorum, cum erunt securi percussi ac necati, corpora feris obicientur. hoc si luctuosum est parentibus, redimant pretio sepeliendi potestatem. onasum segestanum, hominem nobilem, dicere audistis se ob sepulturam heraclei nauarchi pecuniam timarchidi numerasse; ne hoc possis dicere, 'patres enim ueniunt amissis filiis irati,' uir primarius, homo nobilissimus, dicit, neque de filio dicit. iam hoc quis tum fuit syracusis  quin audierit, quin sciat, has timarchidi pactiones sepulturae cum uiuis etiam illis esse factas? non palam cum timarchide loquebantur, non omnes omnium propinqui adhibebantur, non palam uiuorum funera locabantur? 