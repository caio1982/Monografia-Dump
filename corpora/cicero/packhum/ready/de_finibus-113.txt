uoluptatis alii primum appetitum putant et primam depulsionem doloris. uacuitatem doloris alii censent primum ascitam et primum declinatum dolorem. ab iis alii, quae prima secundum naturam nominant, proficiscuntur, in quibus numerant incolumitatem conser uationemque omnium partium, ualitudinem, sensus integros, doloris uacuitatem, uiris, pulchritudinem, cetera generis eiusdem, quorum similia sunt prima in animis quasi uirtutum igniculi et semina. ex his tribus cum unum aliquid sit, quo primum natura moueatur uel ad appetendum uel ad repellendum, nec quicquam omnino praeter haec tria possit esse, necesse est omnino officium aut fugiendi aut sequendi ad eorum aliquid referri, ut illa prudentia, quam artem uitae esse diximus, in earum trium rerum aliqua uersetur, a qua totius uitae ducat exordium. ex eo autem, quod statuerit esse, quo primum natura moueatur, existet recti etiam ratio atque honesti, quae cum uno aliquo ex tribus illis congruere possit, ut aut id honestum sit, facere omnia [aut] uoluptatis causa, etiam si eam non consequare, aut non dolendi, etiam si id assequi nequeas, aut eorum, quae secundum naturam sunt, adipiscendi, etiam si nihil consequare. ita fit ut, quanta differentia est in principiis naturalibus, tanta sit in finibus bonorum malorumque dissimilitudo. alii rursum isdem a principiis omne officium referent aut ad uoluptatem aut ad non dolendum aut ad prima illa secundum naturam optinenda. expositis iam igitur sex de summo bono sententiis trium proximarum hi principes: uoluptatis aristippus, non dolendi hieronymus, fruendi rebus iis, quas primas secundum naturam esse diximus, carneades non ille quidem auctor, sed defensor disserendi causa fuit. superiores tres erant, quae esse possent, quarum est una sola defensa, eaque uehementer. nam uoluptatis causa facere omnia, cum, etiamsi nihil consequamur,  tamen ipsum illud consilium ita faciendi per se expetendum et honestum et solum bonum sit, nemo dixit. ne uitationem quidem doloris ipsam per se quisquam in rebus expetendis putauit, nisi etiam euitare posset. at uero facere omnia, ut adipiscamur, quae secundum naturam sint, etiam si ea non assequamur, id esse et honestum et solum per se expetendum et solum bonum stoici dicunt. 