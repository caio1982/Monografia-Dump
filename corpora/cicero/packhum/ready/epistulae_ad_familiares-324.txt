61  uel  60 cicero culleolo s. quae fecisti l. luccei causa scire te plane uolo te homini gratissimo commodasse; et cum ipsi quae fecisti pergrata sunt, tum pompeius, quotienscumque me uidit (uidet autem saepe), gratias tibi agit singularis. addo etiam illud, quod tibi iucundissimum esse certo scio, me ipsum ex tua erga lucceium benignitate maxima uoluptate adfici. quod superest, quamquam mihi non est dubium quin, cum antea nostra causa, nunc iam etiam tuae constantiae gratia mansurus sis in eadem ista liberalitate, tamen abs te uehementer etiam atque etiam peto ut ea quae initio ostendisti, deinceps fecisti, ad exitum augeri et cumulari per te uelis. id et lucceio et pompeio ualde gratum fore teque apud eos praeclare positurum confirmo et spondeo.  de re publica deque his negotiis cogitationibusque nostris perscripseram ad te diligenter paucis ante diebus easque litteras dederam pueris tuis.  uale.