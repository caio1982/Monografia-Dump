ex facto autem ipso suspiciones ducentur, si totius administratio negotii ex omnibus partibus pertemptabitur; atque eae suspiciones partim ex negotio separatim, partim communiter ex personis atque ex negotio proficiscentur. ex negotio duci poterunt, si eas res, quae negotiis adtributae sunt, diligenter considerabimus. ex iis igitur in hanc constitutionem conuenire uidentur genera earum omnia, partes generum pleraeque. uidere igitur primum oportebit, quae sint continentia cum ipso negotio, hoc est, quae ab re separari non possint. quo in loco satis erit diligenter considerasse, quid sit ante rem factum, ex quo spes perficiundi nata et faciundi facultas quaesita uideatur; quid in ipsa re gerenda, quid postea consecutum sit. deinde ipsius est negotii gestio pertractanda. nam hoc genus earum rerum, quae negotio sunt adtributae, secundo in loco nobis est expositum. hoc ergo in genere spectabitur locus, tempus, occasio, facultas; quorum unius cuiusque uis diligenter in confirmationis praeceptis explicata est. quare, ne aut hic non admonuisse aut ne eadem iterum dixisse uideamur, breuiter iniciemus, quid quaque in parte considerari oporteat. in loco igitur opportunitas, in tempore longinquitas, in occasione commoditas ad faciendum idonea, in facultate copia et potestas earum  rerum, propter quas aliquid facilius fit aut quibus sine omnino confici non potest, consideranda est. deinde uidendum est, quid adiunctum sit negotio, hoc est, quid maius, quid minus, quid aeque magnum sit, quid simile; ex quibus coniectura quaedam ducitur, si, quemadmodum res maiores, minores, aeque magnae, similes agi soleant, diligenter considerabitur. quo in genere euentus quoque uidendus erit, hoc est, quid ex quaque re soleat euenire, magno opere considerandum est, ut metus, laetitia, titubatio, audacia. quarta autem pars rebus erat ex iis, quas negotiis dicebamus esse adtributas, consecutio. in ea quaeruntur ea, quae gestum negotium confestim aut interuallo consequuntur. in quo uidebimus, ecqua consuetudo sit, ecqua lex, ecqua pactio, ecquod eius rei artificium aut usus aut exercitatio, hominum aut adprobatio aut offensio; ex quibus nonnumquam elicitur aliquid suspicionis. 