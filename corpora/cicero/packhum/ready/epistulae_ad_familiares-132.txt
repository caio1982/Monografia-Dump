iu kal .  nou .   45  patris curius m. ciceroni suo s. s. u. b.  sum enim χρήσει μὲν tuus, κτήσει δὲ attici nostri. ergo fructus est tuus, mancipium illius; quod quidem si inter senes comptionalis uenale proscripserit, egerit non multum. at illa nostra praedicatio quanti est, nos quod simus, quod habeamus, quod homines existimemur, id omne abs te habere! qua re, cicero mi, perseuera constanter nos con seruare et sulpici successori nos de meliore nota commenda, quo facilius tuis praeceptis obtemperare possimus teque ad uer libentes uidere et nostra refigere deportareque tuto possimus.  sed, amice magne, noli hanc epistulam attico ostendere. sine eum errare et putare me uirum bonum esse nec solere duo parietes de eadem fidelia dealbare.  ergo, patrone mi, bene uale tironemque meum saluta nostris uerbis.  data a. d. iiii kal. nou.