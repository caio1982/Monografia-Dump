itaque, torquate, cum diceres clamare epicurum non posse iucunde uiui, nisi honeste et sapienter et iuste uiueretur, tu ipse mihi gloriari uidebare. tanta uis inerat in uerbis propter earum rerum, quae significabantur his uerbis, dignitatem, ut altior fieres, ut interdum insisteres, ut nos intuens quasi testificarere laudari honestatem et iustitiam aliquando ab epicuro. quam te decebat iis uerbis uti, quibus si philosophi non uterentur, philosophia omnino non egeremus! istorum enim uerborum amore, quae perraro appellantur ab epicuro, sapientiae, fortitudinis, iustitiae, temperantiae, praestantissimis ingeniis homines se ad philosophiae studium contulerunt. 'oculorum', inquit plato, 'est in nobis sensus acerrimus, quibus sapientiam non cernimus. quam illa ardentis amores excitaret sui!' cur tandem?  an quod ita callida est, ut optime possit architectari uoluptates? cur iustitia laudatur? aut unde est hoc contritum uetustate prouerbium: 'quicum in tenebris'? hoc dictum in una re latissime patet, ut in omnibus factis re, non teste moueamur. sunt enim leuia et perinfirma, quae dicebantur a te, animi conscientia improbos excruciari, tum etiam poenae timore, qua aut afficiantur aut semper sint in metu ne afficiantur aliquando. non oportet timidum aut inbecillo animo fingi non bonum illum uirum, qui, quicquid fecerit, ipse se cruciet omniaque formidet, sed omnia callide referentem ad utilitatem, acutum, uersutum, ueteratorem, facile ut excogitet quo modo occulte, sine teste, sine ullo conscio fallat. an tu me de l. tubulo putas dicere? qui cum praetor quaestionem inter sicarios exercuisset, ita aperte cepit pecunias ob rem iudicandam, ut anno proximo p. scaeuola tribunus plebis ferret ad plebem uellentne de ea re quaeri. quo plebiscito decreta a senatu est consuli quaestio cn. caepioni. profectus in exilium tubulus statim nec respondere ausus; erat enim res aperta. 