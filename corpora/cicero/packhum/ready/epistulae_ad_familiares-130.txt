49  ante apr .  in italia m. cicero s. d. t. fadio miror cur me accuses cum tibi id facere non liceat. quod si liceret, tamen non debebas. 'ego enim te in consulatu obseruaram,' ais, et fore ut te caesar restituat: multa tu quidem dicis, sed tibi nemo credit. tribun<at>um plebi dicis te mea causa petisse: utinam semper esses tribunus! intercessorem non quaereres. negas me audere quod sentiam dicere: quasi tibi, cum impudenter me rogares, parum fortiter responderim.  haec tibi scripsi ut isto ipso in genere in quo aliquid posse uis te nihil esse cognosceres. quod si humaniter mecum questus esses, libenter tibi me et facile purgassem; non enim ingrata mihi sunt quae fecisti, sed quae scripsisti molesta. me autem, propter quem ceteri liberi sunt, tibi liberum non uisum demiror. nam si falsa fuerunt quae tu ad me, ut ais, detulisti, quid tibi ego debeo? si uera, tu es optimus testis quid mihi populus romanus debeat. 