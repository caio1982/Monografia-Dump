iii id .  mai .   45 <cicero attico sal.> et hirtium aliquid ad te συμπαθῶς de me scripsisse facile patior (fecit enim humane) et te eius epistulam ad me non misisse multo facilius; tu enim etiam humanius. illius librum quem ad me misit de catone propterea uolo diuulgari a tuis ut ex istorum uituperatione sit illius maior laudatio.  quod per mustelam agis, habes hominem ualde idoneum meique sane studiosum iam inde a pontiano. perfice igitur aliquid. quid autem aliud nisi ut aditus sit emptori? quod per quemuis heredem potest effici. sed mustelam id perfecturum, si rogaris, puto. mihi uero et locum quem opto ad id quod uolumus dederis et praeterea ἐγγήραμα. nam illa sili et drusi non satis οἰκοδεσποτικὰ mihi uidentur. quid enim? sedere totos dies in uilla? ista igitur malim, primum othonis, deinde clodiae. si nihil fiet, aut druso ludus est suggerendus aut utendum tusculano.  quod domi te inclusisti ratione fecisti; sed, quaeso, confice et te uacuum redde nobis. ego hinc, ut scripsi antea, postridie idus lanuui, deinde postridie in tusculano. contudi enim animum et fortasse uici, si modo permansero. scies igitur fortasse cras, summum perendie.  sed quid est, quaeso? philotimus nec carteia pompeium teneri (qua de re litterarum ad clodium patauinum missarum exemplum mihi oppius et balbus miserant, se id factum  arbitrari) bellumque narrat reliquum satis magnum. solet omnino esse fauoniaster. sed tamen, si quid habes. uolo etiam de naufragio caniniano scire quid sit.  ego hic duo magna συντάγματα absolui; nullo enim alio modo a miseria quasi aberrare possum. tu mihi, etiam si nihil erit quod scribas, quod fore ita uideo, tamen id ipsum scribas uelim te nihil habuisse quod scriberes, dum modo ne his uerbis.