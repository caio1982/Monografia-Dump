in p. uatinium testem interrogatio  si tantum modo, uatini, quid indignitas postularet spectare uoluissem, fecissem id quod his uehementer placebat, ut te, cuius testimonium propter turpitudinem uitae sordisque domesticas nullius momenti putaretur, tacitus dimitterem; nemo enim horum aut ita te refutandum ut grauem aduersarium aut ita rogandum ut religiosum testem arbitrabatur. sed fui paulo ante intemperantior fortasse quam debui; odio enim tui, in quo etsi omnis propter tuum in me scelus superare debeo, tamen ab omnibus paene uincor, sic sum incitatus ut, cum te non minus contemnerem quam odissem, tamen uexatum potius quam despectum uellem dimittere. qua re ne tibi hunc honorem a me haberi forte mirere, quod interrogem quem nemo congressu, nemo aditu, nemo suffragio, nemo ciuitate, nemo luce dignum putet, nulla me causa impulisset nisi ut ferocitatem istam tuam comprimerem et audaciam frangerem et loquacitatem paucis meis interrogationibus inretitam retardarem. etenim debuisti, uatini, etiam si falso uenisses in suspicionem p. sestio, tamen mihi ignoscere, si in tanto hominis de me optime meriti periculo et tempori eius et uoluntati parere uoluissem. sed <te> he sterno <die> pro testimonio esse mentitum, cum adfirmares nullum tibi omnino cum albinouano sermonem non modo de sestio accusando, sed nulla umquam de re fuisse, paulo ante imprudens indicasti, qui et t. claudium tecum communicasse et a te consilium p. sesti accusandi petisse, et albinouanum, quem antea uix tibi notum esse dixisses, domum tuam uenisse, multa tecum locutum dixeris, denique contiones p. sesti scriptas, quas neque nosset neque reperire posset, te albinouano dedisse easque in hoc iudicio esse recitatas. in quo alterum es confessus, a te accusatores esse instructos et subornatos, in altero inconstantiam tuam cum leuitate tum etiam periurio implicatam refellisti, cum, quem a te alienissimum esse dixisses, eum domi tuae fuisse, quem praeuaricatorem esse ab initio iudicasses, ei te quos rogasset ad accusandum libros dixeris dedisse. 