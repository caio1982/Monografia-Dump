sed incidunt saepe tempora, cum ea, quae maxime uidentur digna esse iusto homine, eoque quem uirum bonum dicimus, commutantur fiuntque contraria, ut reddere depositum, [¹⁷etiamne furioso?]¹⁷ facere promissum quaeque pertinent ad ueritatem et ad fidem; ea migrare interdum et non seruare fit iustum. referri enim decet ad ea, quae posui principio fundamenta iustitiae, primum ut ne cui noceatur, deinde ut communi utilitati seruiatur. ea cum tempore commutantur, commutatur officium et non semper est idem. potest enim accidere promissum aliquod et conuen tum, ut id effici sit inutile uel ei, cui promissum sit, uel ei, qui promiserit. nam si, ut in fabulis est, neptunus, quod theseo promiserat, non fecisset, theseus hippolyto filio non esset orbatus. ex tribus enim optatis, ut scribitur, hoc erat tertium, quod de hippolyti interitu iratus optauit; quo impetrato in maximos luctus incidit. nec promissa igitur seruanda sunt ea, quae sint is, quibus promiseris inutilia, nec si plus tibi ea noceant, quam illi prosint [cui promiseris] contra officium est, maius anteponi minori, ut si constitueris, cuipiam te aduocatum in rem praesentem esse uenturum atque interim grauiter aegrotare filius coeperit, non sit contra officium non facere, quod dixeris, magisque ille, cui promissum sit, ab officio discedat, si se destitutum queratur. iam illis promissis standum non esse quis non uidet, quae coactus quis metu, quae deceptus dolo promiserit? quae quidem pleraque iure praetorio liberantur, nonnulla legibus. existunt etiam saepe iniuriae calumnia quadam et nimis callida sed malitiosa iuris interpretatione. ex quo illud 'summum ius summa iniuria' factum est iam tritum sermone prouerbium. quo in genere etiam in re publica multa peccantur, ut ille, qui, cum triginta dierum essent cum  hoste indutiae factae, noctu populabatur agros, quod dierum essent pactae, non noctium indutiae. ne noster quidem probandus, si uerum est q. fabium labeonem seu quem alium—nihil enim habeo praeter auditum —arbitrum nolanis et neapolitanis de finibus a senatu datum, cum ad locum uenisset, cum utrisque separatim locutum, ne cupide quid agerent, ne adpetenter, atque ut regredi quam progredi mallent. id cum utrique fecissent, aliquantum agri in medio relictum est. itaque illorum finis sic, ut ipsi dixerant, terminauit; in medio relictum quod erat, populo romano adiudicauit. decipere hoc quidem est, non iudicare. quocirca in omni est re fugienda talis sollertia. 