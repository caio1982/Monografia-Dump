hic coniectura uerum quaeritur; de facto erit controuersia: ex eo constitutio causae coniecturalis nominatur.  legitima est constitutio, cum in scripto aut e scripto aliquid controuersiae nascitur. ea diuiditur in partes sex: scriptum et sententiam, contrarias leges, ambiguum, definitionem, translationem, ratiocinationem.  ex scripto et sententia controuersia nascitur, cum uidetur scriptoris uoluntas cum scripto ipso dissentire, hoc modo, si lex sit, quae iubeat eos, qui propter tempestatem nauem reliquerint, omnia perdere, eorum nauem ceteraque esse, si nauis conseruata sit, qui remanserunt in naui. magnitudine tempestatis omnes perterriti nauem reliquerunt—in scapham conscenderunt—praeter unum aegrotum: is propter morbum exire et fugere non potuit. casu et fortuitu nauis in portum incolumis delata est; illam aegrotus possedit. nauem petit ille cuius fuerat.  haec constitutio legitima est ex scripto et sententia.  ex contrariis legibus controuersia constat, cum alia lex iubet aut permittit, alia uetat quippiam fieri, hoc modo:  lex uetat eum, qui de pecuniis repetundis damnatus sit, in contione orationem habere: altera lex iubet, augurem in demortui locum qui petat, in contione nominare. augur quidam damnatus de pecuniis repetundis in demortui locum nominauit; petitur ab eo multa. 