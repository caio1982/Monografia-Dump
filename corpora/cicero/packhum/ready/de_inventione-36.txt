quae uero sicuti necessaria dicentur, ea si forte imitabuntur modo necessariam argumentationem neque erunt eiusmodi, sic reprehendentur: primum conprehensio, quae, utrum concesseris, debet tollere: si uera est, numquam reprehendetur; sin falsa, duobus modis, aut conuersione aut alterius partis infirmatione [conuersione], hoc modo: 'nam si ueretur, quid eum accuses, qui est probus? sin inuerecundum animi ingenium possidet, quid autem eum accuses, qui id parui auditum Â aestimet?' hic, siue uereri dixeris siue non uereri, concedendum hoc putat, ut neges esse accusandum. quod conuersione sic reprehendetur: 'immo uero accusandus est. nam si ueretur, accuses; non enim parui auditum aestimabit. sin inuerecundum animi ingenium possidet, tamen accuses; non enim probus est.' alterius autem partis infirmatione hoc modo reprehendetur: 'uerum si ueretur, accusatione tua correctus ab errato recedet.'  enumeratio uitiosa intellegitur, si aut praeteritum quiddam dicimus, quod uelimus concedere, aut infirmum aliquid adnumeratum, quod aut contra dici possit aut causa non sit, quare non honeste possimus con cedere. praeteritur quiddam in eiusmodi enumerationibus: 'quoniam habes istum equum, aut emeris oportet aut hereditate possideas aut munere acceperis aut domi tibi natus sit aut, si eorum nihil est, subripueris necesse est: si neque emisti neque hereditate uenit neque donatus est neque domi natus est: necesse est ergo subripueris.' hoc commode reprehenditur, si dici possit ex hostibus equus esse captus, cuius praedae sectio non uenierit; quo inlato infirmatur enumeratio, quoniam id sit inductum, quod praeteritum sit in enumeratione. altero autem modo reprehendetur, si aut contra aliquid dicetur, hoc est, si exempli causa, ut in eodem uersemur, poterit ostendi hereditate uenisse, aut si illud extremum non erit turpe concedere, ut si qui, cum dixerint aduersarii: 'aut insidias facere uoluisti aut amico morem gessisti aut cupiditate elatus es', amico se morem gessisse fateatur. 