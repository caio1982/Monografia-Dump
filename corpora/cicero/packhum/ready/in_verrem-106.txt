priuatim hoc modo: quid? publice ciuitates tractatae quem ad modum sunt? audistis permulta, iudices, testimonia ciuitatum, et reliquarum audietis. ac primum de agyrinensi populo fideli et inlustri breuiter cognoscite. agyrinensis est in primis honesta siciliae ciuitas hominum ante hunc praetorem locupletium summorumque aratorum. eius agri decumas cum emisset idem apronius, agyrium uenit. qui cum apparitoribus eo et ui ac minis uenisset, poscere pecuniam grandem coepit ut accepto lucro discederet; nolle se negoti quicquam habere dicebat, sed accepta pecunia uelle quam primum in aliam ciuitatem occurrere. sunt omnes siculi non contemnendi, si per nostros magistratus liceat, sed homines et satis fortes et plane frugi ac sobrii, et in primis haec ciuitas de qua loquor, iudices. itaque homini improbissimo respondent agyrinenses sese decumas ei quem ad modum deberent daturos: lucrum, cum ille magno praesertim emisset, non addituros. apronius certiorem facit istum cuia res erat. statim, tamquam coniuratio aliqua agyri contra rem publicam facta aut legatus praetoris pulsatus esset, ita agyrio magistratus et quinque primi accitu istius euocantur. ueniunt syracusas; praesto est apronius; ait eos ipsos qui uenissent contra edictum praetoris fecisse. quaerebant, quid? respondebat  se ad recuperatores esse dicturum. iste aequissimus homo formidinem illam suam miseris agyrinensibus iniciebat: recuperatores se de cohorte sua daturum minabatur. agyrinenses, uiri fortissimi, iudicio se passuros esse dicebant. ingerebat iste artemidorum cornelium medicum et tlepolemum cornelium pictorem et eius modi recuperatores, quorum ciuis romanus nemo erat, sed graeci sacrilegi iam pridem improbi, repente cornelii. uidebant agyrinenses, quicquid ad eos recuperatores apronius attulisset, illum perfacile probaturum: condemnari cum istius inuidia infamiaque malebant quam ad eius condiciones pactionesque accedere. quaerebant quae in uerba recuperatores daret. respondebat,  si pareret aduersus edictum fecisse ; qua in re in iudicio dicturum esse aiebat. iniquissimis uerbis, improbissimis recuperatoribus conflictari malebant quam quicquam cum isto sua uoluntate decidere. summittebat iste timarchidem qui moneret eos, si saperent, ut transigerent. pernegabant. 'quid ergo? in singulos hs quinquagenis milibus damnari mauultis?' malle dicebant. tum iste clare omnibus audientibus, 'qui damnatus erit,' inquit, 'uirgis ad necem caedetur.' hic illi flentes rogare atque orare coeperunt ut sibi suas segetes fructusque omnis arationesque uacuas apronio tradere liceret, ut ipsi sine ignominia molestiaque discederent. 