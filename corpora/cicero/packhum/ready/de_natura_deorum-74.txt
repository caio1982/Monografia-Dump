sed eo iam unde huc digressi sumus reuertamur. num censes igitur subtiliore ratione opus esse ad haec refellenda? nam mentem fidem spem uirtutem honorem uictoriam salutem concordiam ceteraque huius modi rerum uim habere uidemus non deorum. aut enim in nobismet insunt ipsis, ut mens ut spes ut fides ut uirtus ut concordia, aut optandae nobis sunt, ut honos ut salus ut uictoria; quarum rerum utilitatem uideo, uideo etiam consecrata simulacra; quare autem in is uis deorum insit tum intellegam cum cognouero. quo in genere uel maxime est fortuna numeranda, quam nemo ab inconstantia et temeritate seiunget, quae digna certe non sunt deo.  iam uero quid uos illa delectat explicatio fabularum et enodatio nominum? exsectum a filio caelum, uinctum itidem a filio saturnum, haec et alia generis eiusdem ita defenditis, ut i qui ista finxerunt non modo non insani sed etiam fuisse sapientes uideantur. in  enodandis autem nominibus quod miserandum sit laboratis: "saturnus quia se saturat annis, mauors quia magna uertit, minerua quia minuit aut quia minatur, uenus quia uenit ad omnia, ceres a gerendo". quam periculosa consuetudo. in multis enim nominibus haerebitis: quid ueioui facies quid uolcano? quamquam, quoniam neptunum a nando appellatum putas, nullum erit nomen quod non possis una littera explicare unde ductum sit; in quo quidem magis tu mihi natare uisus es quam ipse neptunus. magnam molestiam suscepit et minime necessariam primus zeno post cleanthes deinde chrysippus, commenticiarum fabularum reddere rationem, uocabulorum cur quidque ita appellatum sit causas explicare. quod cum facitis illud profecto confitemini, longe aliter se rem habere atque hominum opinio sit; eos enim qui di appellantur rerum naturas esse non figuras deorum. qui tantus error fuit, ut perniciosis etiam rebus non nomen deorum tribueretur sed etiam sacra constituerentur. febris enim fanum in palatio et <orbonae ad> aedem larum et aram malae fortunae exquiliis consecratam uidemus. omnis igitur talis a philosophia pellatur error, ut, cum de dis inmortalibus disputemus, dicamus digna dis inmortalibus. de quibus habeo ipse quid sentiam, non habeo autem quid tibi adsentiar. neptunum esse dicis animum cum intellegentia per mare pertinentem, idem de cerere; istam autem intellegentiam aut maris aut  terrae non modo comprehendere animo sed ne suspicione quidem possum attingere. itaque aliunde mihi quaerendum est et ut esse deos et quales sint dii discere possim, qualis tu eos esse uis * * . * uideamus ea quae secuntur, primum deorum<ne> prudentia mundus regatur, deinde consulantne di rebus humanis. haec enim mihi ex tua partitione restant duo; de quibus si uobis uidetur accuratius disserendum puto.' 