nunc huius generis praecepta uideamus. utrisque aut etiam omnibus, si plures ambigent, ius ex quibus rebus constet, considerandum est. initium ergo eius ab natura ductum uidetur; quaedam autem ex utilitatis ratione aut perspicua nobis aut obscura in consuetudinem uenisse; post autem adprobata quaedam a consuetudine aut uero utilia uisa legibus esse firmata; ac naturae quidem ius esse, quod nobis non opinio, sed quaedam innata uis adferat, ut religionem, pietatem, gratiam, uindicationem, obseruantiam, ueritatem. religionem eam, quae in metu et caerimonia deorum sit, appellant; pietatem, quae erga patriam aut parentes aut alios sanguine coniunctos officium conseruare moneat; gratiam, quae in memoria et remuneratione officiorum et honoris et amicitiarum obseruantiam teneat; uindicationem, per quam uim et contumeliam defendendo aut ulciscendo propulsamus a nobis et nostris, qui nobis cari esse debent, et per quam peccata punimur; obseruantiam, per quam aetate aut sapientia aut honore aut aliqua dignitate antece dentes ueremur et colimus; ueritatem, per quam damus operam, ne quid aliter, quam confirmauerimus, fiat aut factum aut futurum sit. ac naturae quidem iura minus ipsa quaeruntur ad hanc controuersiam, quod neque in hoc ciuili iure uersantur et a uulgari intellegentia remotiora sunt; ad similitudinem uero aliquam aut ad rem amplificandam saepe sunt inferenda. consuetudine autem ius esse putatur id, quod uoluntate omnium sine lege uetustas comprobarit. in ea autem quaedam sunt iura ipsa iam certa propter uetustatem. quo in genere et alia sunt multa et eorum multo maxima pars, quae praetores edicere consuerunt. quaedam autem genera iuris iam certa consuetudine facta sunt; quod genus pactum, par, iudicatum. pactum est, quod inter quos conuenit ita iustum putatur, ut iure praestare dicatur; par, quod in omnes aequabile est; iudicatum, de quo iam ante sententia alicuius aut aliquorum constitutum est. iam iura legitima ex legibus cognosci oportebit. his ergo ex partibus iuris, quod cuique aut ex ipsa re aut ex simili aut maiore minoreue nasci uidebitur, attendere atque elicere pertemptando unam quamque iuris partem oportebit. 