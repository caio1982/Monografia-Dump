ad has omnes uisiones inanes antiochus quidem  et permulta dicebat et erat de hac una re unius diei disputatio. mihi autem non idem faciundum puto sed ipsa capita dicenda. et primum quidem hoc reprehendendum, quod captiosissimo genere interrogationis utuntur, quod genus minime in philosophia probari solet, quom aliquid minutatim et gradatim additur aut demitur: soritas hoc uocant, qui aceruum efficiunt uno addito grano, uitiosum sane et captiosum genus. sic enim ascenditis: "si tale uisum obiectum est a deo dormienti ut probabile sit, cur non etiam ut ualde ueri simile; cur deinde non ut difficiliter a uero internoscatur, deinde ut ne internoscatur quidem, postremo ut nihil inter hoc et illud intersit." huc si perueneris me tibi primum quidque concedente, meum uitium fuerit, sin ipse tua sponte processeris, tuum. quis enim tibi dederit aut omnia deum posse aut ita facturum esse si possit? quo modo autem sumis ut si quid cui simile esse possit sequatur ut etiam difficiliter internosci possit, deinde ut ne internosci quidem, postremo ut eadem sit? et si lupi canibus similes, eosdem dices ad extremum? et quidem honestis similia sunt quaedam non honesta et bonis non bona et artificiosis minime artificiosa: quid dubitamus igitur adfirmare nihil inter haec interesse? ne repugnantia quidem uidemus? nihil est enim quod e suo genere in aliud genus transferri possit; at si efficeretur ut inter uisa differentium generum nihil interesset, reperirentur quae et in suo genere essent et in alieno; quod fieri qui potest? omnium deinde inanium uisorum una depulsio est, siue illa cogitatione informantur, quod fieri solere concedimus, siue in quiete siue per uinum siue per insaniam. nam ab omnibus eius dem modi uisis perspicuitatem, quam mordicus tenere debemus, abesse dicemus. quis enim, cum sibi fingit aliquid et cogitatione depingit, non simul ac se ipse commouit atque ad se reuocauit sentit quid intersit inter perspicua et inania? eadem ratio est somniorum. num censes ennium, cum in hortis cum ser. galba uicino suo ambulauisset, dixisse "uisus sum mihi cum galba ambulare"? at cum somniauit ita narrauit "uisus homerus adesse poeta", idemque in epicharmo "nam uidebar somniare med ego esse mortuum". itaque simul ut experrecti sumus uisa illa contemnimus neque ita habemus ut ea quae in foro gessimus. "at enim dum uidentur, eadem est in somnis species eorum quae uigilantes uidemus." primum interest, sed id omittamus; illud enim dicimus, non eandem esse uim neque integritatem dormientium et uigilantium nec mente nec sensu. ne uinulenti quidem quae faciunt eadem adprobatione faciunt qua sobrii: dubitant haesitant reuocant se interdum iisque quae uidentur inbecillius adsentiuntur, cumque edormierunt illa uisa quam leuia fuerint intellegunt. quod idem contingit insanis, ut et incipientes furere sentiant et dicant aliquid quod non sit id uideri sibi, et cum relaxentur sentiant atque illa dicant alcmeonis "sed mihi neutiquam cor consentit cum oculorum aspectu". "at enim ipse sapiens sustinet se in furore ne adprobet falsa pro ueris." et alias quidem saepe, si aut in sensibus ipsius est aliqua forte grauitas aut tarditas, aut obscuriora sunt quae uidentur, aut a perspiciendo temporis breuitate excluditur. quamquam totum hoc, sapientem aliquando sustinere adsensionem, contra uos est. si enim inter uisa < * * nihil interesset>, aut semper  sustineret aut numquam. sed ex hoc genere toto perspici potest leuitas orationis eorum qui omnia cupiunt confundere. quaerimus grauitatis constantiae firmitatis sapientiae iudicium, utimur exemplis somniantium furiosorum ebriosorum: illud adtendimus, in hoc omni genere quam inconstanter loquamur? non enim proferremus uino aut somno oppressos aut mente captos tam absurde, ut tum diceremus interesse inter uigilantium uisa et sobriorum et sanorum et eorum qui essent aliter adfecti, tum nihil interesse. ne hoc quidem cernunt, omnia se reddere incerta, quod nolunt? (ea dico incerta quae ἄδηλα graeci.) si enim res se ita habeat ut nihil intersit utrum ita cui uideatur ut insano an sano, cui possit exploratum esse de sua sanitate? quod uelle efficere non mediocris insania est. similitudines uero aut geminorum aut signorum anulis inpressorum pueriliter consectantur. quis enim nostrum similitudines negat esse, cum eae plurimis in rebus appareant. sed si satis est ad tollendam cognitionem similia esse multa multorum, cur eo non estis contenti, praesertim concedentibus nobis, et cur id potius contenditis quod rerum natura non patitur, ut non suo quidque genere sit tale quale est, nec sit in duobus aut pluribus nulla re differens ulla communitas? ut †sibi sint et oua ouorum et apes apium simillimae: quid pugnas igitur aut quid tibi uis in geminis? conceditur enim similes esse, quo contentus esse potueras; tu autem uis eosdem plane esse non similes, quod fieri nullo modo potest. dein confugis ad physicos eos qui maxime in academia inridentur, a quibus ne tu quidem iam te abstinebis, et ais democritum dicere innumerabiles esse mundos, et quidem sic quosdam inter sese non solum similes sed  undique perfecte et absolute ita pares ut inter eos nihil prorsus intersit, et eo quidem innumerabiles * * itemque homines. deinde postulas ut, si mundus ita sit par alteri mundo ut inter eos ne minimum quidem intersit, concedatur tibi ut in hoc quoque nostro mundo aliquid alicui sic sit par ut nihil differat nihil intersit. "cur enim" inquies "ex illis indiuiduis, unde omnia democritus gigni adfirmat, in reliquis mundis et in iis quidem innumerabilibus innumerabiles q. lutatii catuli non modo possint esse sed etiam sint, in hoc tanto mundo catulus alter non possit effici?" primum quidem me ad democritum uocas; cui non adsentior potius †quare fallar† potest id quod dilucide docetur a politioribus physicis, singularum rerum singulas proprietates esse. fac enim antiquos illos seruilios, qui gemini fuerunt, tam similes quam dicuntur, num censes etiam eosdem fuisse? "non cognoscebantur foris": at domi; "non ab alienis": at a suis. an non uidemus hoc usu uenire, ut quos numquam putassemus a nobis internosci posse eos consuetudine adhibita tam facile internosceremus <ut> ne minimum quidem similes uiderentur. hic pugnes licet, non repugnabo, quin etiam concedam illum ipsum sapientem, de quo omnis hic sermo est, cum ei res similes occurrant quas non habeat dinotatas, retenturum adsensum nec umquam ulli uiso adsensurum nisi quod tale fuerit quale falsum esse non possit. sed et ad ceteras res habet quandam artem qua uera a falsis possit distinguere, et ad similitudines istas usus adhibendus  est: ut mater geminos internoscit consuetudine oculorum, sic tu internosces si adsueueris. uidesne ut in prouerbio sit ouorum inter se similitudo: tamen hoc accepimus, deli fuisse complures saluis rebus illis, qui gallinas alere permultas quaestus causa solerent; ii cum ouum inspexerant quae id gallina peperisset dicere solebant. neque id est contra uos; nam uobis satis esset oua illa non internoscere; nihilo enim magis adsentirer hoc illud esse quam si inter illa omnino nihil interesset. habeo enim regulam, ut talia uisa uera iudicem qualia falsa esse non possint; ab hac mihi non licet transuersum ut aiunt digitum discedere, ne confundam omnia; ueri enim et falsi non modo cognitio sed etiam natura tolletur, si nihil erit quod intersit. ut etiam illud absurdum sit quod interdum soletis dicere, cum uisa in animos inprimantur, non uos id dicere, inter ipsas inpressiones nihil interesse, sed inter species et quasdam formas eorum. quasi uero non specie uisa iudicentur; quae fidem nullam habebunt sublata ueri et falsi nota. illud uero perabsurdum quod dicitis, probabilia uos sequi si nulla re inpediamini. primum qui potestis non inpediri, cum a ueris falsa non distent? deinde quod iudicium est ueri, cum sit commune falsi? ex his illa necessario nata est ἐποχὴ id est adsensionis retentio, in qua melius sibi constitit arcesilas, si uera sunt quae de carneade non nulli existimant. si enim percipi nihil potest,  quod utrique uisum est, tollendus adsensus est; quid enim est tam futtile quam quicquam adprobare non cognitum? carneadem autem etiam heri audiebamus solitum esse <eo> delabi interdum ut diceret opinaturum id est peccaturum esse sapientem. mihi porro non tam certum est esse aliquid quod conprendi possit, de quo iam nimium etiam diu disputo, quam sapientem nihil opinari id est numquam adsentiri rei uel falsae uel incognitae. restat illud quod dicunt ueri inueniundi causa contra omnia dici oportere et pro omnibus. uolo igitur uidere quid inuenerint. "non solemus" inquit "ostendere". quae sunt tandem ista mysteria, aut cur celatis quasi turpe aliquid sententiam uestram? "ut qui audient" inquit "ratione potius quam auctoritate ducantur". quid si utrumque, num peius est? unum tamen illud non celant, nihil esse quod percipi possit. an in eo auctoritas nihil obest? mihi quidem uidetur uel plurimum. quis enim ista tam aperte perspicueque et peruersa et falsa secutus esset, nisi tanta in arcesila, multo etiam maior in carneade et copia rerum et dicendi uis fuisset? 