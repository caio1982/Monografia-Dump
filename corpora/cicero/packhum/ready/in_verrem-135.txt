ac primum hoc ex te quaero: tu, cui publicani ex carpinati litteris gratias egerunt, pecunia publica ex aerario erogata, ex uectigalibus populi romani ad emendum frumentum attributa, fueritne tibi quaestui, pensitaritne tibi binas centesimas? credo te negaturum; turpis enim est et periculosa confessio. mihi autem hoc perarduum est demonstrare. quibus enim testibus? publicanis? tractati honorifice sunt: tacebunt. litteris eorum? decreto decumanorum remotae sunt. quo me igitur uertam? rem tam improbam, crimen tantae audaciae tantaeque impudentiae propter inopiam testium ac litterarum praetermittam? non faciam, iudices, utar testeâ€”quo? p. uettio chilone, homine equestris ordinis honestissimo atque ornatissimo, qui isti ita et amicus et necessarius est ut, etiamsi uir bonus non esset, tamen quod contra istum diceret graue uideretur, ita uir bonus est ut, etiamsi inimicissimus isti esset, tamen eius testimonio credi oporteret.   admiratur et exspectat quidnam uettius dicturus sit. nihil dicet ex tempore, nihil ex sua uoluntate, nihil, cum utrumuis licuisse uideatur. misit in siciliam litteras ad carpinatium, cum esset magister scripturae et sex publicorum, quas ego syracusis apud carpinatium in litterarum adlatarum libris, romae in litterarum missarum apud magistrum l. tullium, familiarem tuum, inueni; quibus ex litteris impudentiam faeneratoris, quaeso, cognoscite. litterae missae p. uetti, p. seruili, c. antisti magistrorum.  praesto se tibi ait futurum uettius et obseruaturum quem ad modum rationes ad aerarium referas, ut, si hanc ex faenore pecuniam populo non rettuleris, reddas societati. possumus hoc teste, possumus p. seruili et c. antisti magistrorum litteris, primorum hominum atque honestissimorum, possumus auctoritate societatis, cuius litteris utimur, quod dicimus obtinere, an aliqua firmiora aut grauiora quaerenda sunt? uettius, tuus familiarissimus, uettius, tuus adfinis, cuius sororem habes in matrimonio, tuae frater uxoris, uettius, frater tui quaestoris, testatur litteris impudentissimum tuum furtum certissimumque peculatum; nam quo alio nomine pecuniae publicae faeneratio est appellanda?  recita reliqua.  scribam tuum dicit, uerres, huius perscriptorem faenerationis fuisse: ei quoque magistri minantur in litteris, et casu scribae tum duo magistri fuerunt cum uettio. binas centesimas ab sese ablatas ferendum non putant, et recte non putant. quis enim hoc fecit umquam, quis denique conatus est facere aut posse fieri cogi tauit, ut, cum senatus usura publicanos saepe iuuisset, magistratus a publicanis pecuniam pro usura auderet auferre? certe huic homini spes nulla salutis esset, si publicani, hoc est si equites romani iudicarent: minor esse nunc, iudices, uobis disceptantibus debet, et tanto minor quanto est honestius alienis iniuriis quam re sua commoueri. 