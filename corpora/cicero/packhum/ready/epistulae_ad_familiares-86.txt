oct .   46(?) m. cicero s. d. a. caecinae uereor ne desideres officium meum quod tibi pro nostra et meritorum multorum et studiorum parium coniunctione deesse non debetâ€”sed tamen uereor ne litterarum a me officium requiras. quas tibi et iam pridem et saepe misissem nisi cottidie melius exspectans gratulationem quam con firmationem animi tui complecti litteris maluissem. nunc, ut spero, breui gratulabimur; itaque in aliud tempus id argumentum epistulae differo.  his autem litteris animum tuum, quem minime imbecillum esse et audio et spero, etsi non sapientissimi, at amicissimi hominis auctoritate confirmandum etiam atque etiam puto, nec iis quidem uerbis quibus te consoler ut adflictum et iam omni spe salutis orbatum sed ut eum de cuius incolumitate non plus dubitem quam te memini dubitare de mea. nam cum me ex re publica expulissent ii qui illam cadere posse stante me non putarunt, memini me ex multis hospitibus qui ad me ex asia, in qua tu eras, uenerant audire te de glorioso et celeri reditu meo confirmare. si te ratio quaedam <m>ira tuscae disciplinae, quam a patre, nobilissimo atque optimo uiro, acceperas, non fefellit, ne nos quidem nostra diuinatio fallet, quam cum sapientissimorum uirorum moni[men]tis atque praeceptis plurimoque, ut tu scis, doctrinae studio tum magno etiam usu tractandae rei publicae magnaque nostrorum temporum uarietate consecuti sumus. cui quidem diuinationi hoc plus confidimus quod ea nos nihil in his tam obscuris rebus tamque perturbatis umquam omnino fefellit. dicerem quae ante futura dixissem ni uererer ne ex euentis fingere uiderer. sed tamen plurimi sunt testes me et initio ne coniungeret se cum caesare monuisse pompeium et postea ne seiungeret. coniunctione frangi senatus opes, diiunctione ciuile bellum excitari uidebam. atque utebar familiarissime caesare, pompeium faciebam plurimi; sed erat meum consilium cum fidele pompeio tum salutare utrique.  quae praeterea prouiderim praetereo; nolo enim hunc de me optime meritum existimare ea me suasisse pompeio quibus ille si paruisset esset hic quidem clarus in toga et princeps, sed tantas opes quantas nunc habet non haberet.  eundum in hispaniam censui; quod si fecisset, ciuile bellum nullum omnino fuisset. rationem haberi absentis non tam pugnaui ut liceret quam ut, quoniam ipso consule pugnante populus iusserat, haberetur. causa orta belli est: quid ego praetermisi aut monitorum aut querelarum, cum uel iniquissimam pacem iustissimo bello anteferrem? uicta est auctoritas mea, non tam a pompeio (nam is mouebatur) quam ab iis qui duce pompeio freti peropportunam et rebus domesticis et cupiditatibus suis illius belli uictoriam fore putabant. susceptum bellum est quiescente me, depulsum ex italia manente me quoad potui. sed ualuit apud me plus pudor meus quam timor; ueritus sum deesse pompei saluti, cum ille aliquando non defuisset meae. itaque uel officio uel fama bonorum uel pudore uictus ut in fabulis amphiaraus sic ego 'prudens et sciens ad pestem ante oculos positam' sum profectus. quo in bello nihil aduersi accidit non praedicente me.  qua re, quoniam, ut augures et astrologi solent, ego quoque augur publicus ex meis superioribus praedictis constitui apud te auctoritatem auguri et diuinationis meae, debebit habere fidem nostra praedictio. non igitur ex alitis inuolatu nec e cantu sinistro oscinis, ut in nostra disciplina est, nec ex tripudiis solistimis aut soniuiis tibi auguror, sed habeo alia signa quae obseruem; quae etsi non sunt certiora illis, minus tamen habent uel obscuritatis uel erroris. notantur autem mihi ad diuinandum signa duplici quadam uia; quarum alteram duco e caesare ipso, alteram e temporum ciuilium natura atque ratione. in caesare haec sunt: mitis clemensque natura, qualis exprimitur praeclaro illo libro 'querelarum' tuarum. accedit quod mirifice ingeniis excellentibus, quale est tuum, delectatur. praeterea cedit multorum iustis et officio incensis, non inanibus aut ambitiosis uolunta tibus; in quo uehementer eum consentiens etruria mouebit. cur haec igitur adhuc parum profecerunt? quia non putat se sustinere causas posse multorum si tibi, cui iustius uidetur irasci posse, concesserit. 'quae est igitur' inquies 'spes ab irato?' eodem <de> fonte se hausturum intelleget laudes suas e quo sit leuiter aspersus. postremo homo ualde est acutus et multum prouidens. intellegit te, hominem in parte italiae minime contemnenda facile omnium nobilissimum et in communi re publica cuiuis summorum tuae aetatis uel ingenio uel gratia uel fama populi romani parem, non posse prohiberi re publica diutius. nolet hoc temporis potius esse aliquando beneficium quam iam suum.  dixi de caesare. nunc dicam de temporum rerumque natura. nemo est tam inimicus ei causae quam pompeius animatus melius quam paratus susceperat qui nos malos ciuis dicere aut homines improbos audeat. in quo admirari soleo grauitatem et iustitiam et sapientiam caesaris. numquam nisi honorificentissime pompeium appellat. at in eius persona multa fecit asperius. armorum ista et uictoriae sunt facta, non caesaris. at nos quem ad modum est complexus! cassium sibi legauit, brutum galliae praefecit, sulpicium graeciae; marcellum, cui maxime suscensebat, cum summa illius dignitate restituit. quo igitur haec spectant? rerum hoc natura et ciuilium temporum non patietur nec manens nec muta<ta> ratio feret, primum ut non in causa pari eadem sit et condicio et fortuna omnium, deinde ut in eam ciuitatem boni uiri et boni ciues nulla ignominia notati non reuertantur in quam tot nefariorum scelerum condemnati reuerterunt.  habes augurium meum; quo, si quid addubitarem, non potius uterer quam illa consolatione qua facile fortem uirum sustentarem, te, si explorata uictoria arma sumpsisses pro re  publica (ita enim tum putabas), non nimis esse laudandum; sin propter incertos exitus euentusque bellorum posse accidere ut uinceremur putasses, non debere te ad secundam fortunam bene paratum fuisse, aduersam ferre nullo modo posse. disputarem etiam quanto solacio tibi conscientia tui facti, quantae delectationi in rebus aduersis litterae esse deberent; commemorarem non solum ueterum sed horum etiam recentium uel ducum uel comitum tuorum grauissimos casus; etiam externos multos claros uiros nominarem (leuat enim dolorem communis quasi legis et humanae condicionis recordatio); exponerem etiam quem ad modum hic et quanta in turba quantaque in confusione rerum omnium uiueremus (necesse est enim minore desiderio perdita re publica carere quam bona). sed hoc genere nihil opus est. incolumem te cito, ut spero, uel potius ut perspicio, uidebimus.  interea tibi absenti et huic qui adest imagini animi et corporis tui, constantissimo atque optimo filio tuo, studium, officium, operam, laborem meum iam pridem et pollicitus sum et detuli, nunc hoc amplius quod me amicissime cottidie magis caesar amplectitur, familiares quidem eius sicuti neminem. apud quem quicquid ualebo uel auctoritate uel gratia, ualebo tibi. tu cura ut cum firmitudine te animi tum etiam spe optima sustentes.