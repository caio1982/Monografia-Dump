ipsa uero quam nihil ad rem pertinet, quae uos delectat maxime, similitudo. quid canis nonne similis lupo (atque, ut ennius, "simia quam similis turpissuma bestia nobis"); at mores in utroque dispares. elephanto beluarum nulla prudentior; ad figuram quae uastior? de bestiis loquor; quid inter ipsos homines nonne et simillimis formis dispares mores et moribus <paribus> figura dissimilis?  etenim si semel uellei suscipimus genus hoc argumenti, attende quo serpat. tu enim sumebas nisi  in hominis figura rationem inesse non posse; sumet alius nisi in terrestri, nisi in eo qui natus sit, nisi in eo qui adoleuerit, nisi in eo qui didicerit, nisi in eo qui ex animo constet et corpore caduco et infirmo, postremo nisi in homine atque mortali. quod si in omnibus his rebus obsistis, quid est quod te forma una conturbet? his enim omnibus quae proposui adiunctis in homine rationem esse et mentem uidebas; quibus detractis deum tamen nosse te dicis, modo liniamenta maneant. hoc est non considerare sed quasi sortiri quid loquare.  nisi forte ne hoc quidem adtendis, non modo in homine sed etiam in arbore quicquid superuacuaneum sit aut usum non habeat obstare. quam molestum est uno digito plus habere; quid ita? quia nec speciem nec usum alium quinque desiderant. tuus autem deus non digito uno redundat sed capite collo ceruicibus lateribus aluo tergo poplitibus manibus pedibus feminibus cruribus. si ut inmortalis sit, quid haec ad uitam membra pertinent, quid ipsa facies? magis illa, cerebrum cor pulmones iecur: haec enim sunt domicilia uitae; oris quidem habitus ad uitae firmitatem nihil pertinet. et eos uituperabas, qui ex operibus magnificis atque praeclaris, cum ipsum mundum, cum eius membra caelum terras maria, cumque horum insignia solem lunam stellasque uidissent, cumque temporum maturitates mutationes uicissitudinesque cognouissent, suspicati essent aliquam excellentem esse praestantemque naturam, quae haec effecisset moueret regeret gubernaret. qui etiam si aberrant a coniectura, uideo tamen quid sequantur: tu quod opus tandem magnum et egregium habes quod effectum diuina mente uideatur, ex quo esse deos suspicere? "habebam"  inquis "in animo insitam informationem quandam dei". et barbati quidem iouis, galeatae mineruae: num igitur esse talis putas? quanto melius haec uulgus imperitorum, qui non membra solum hominis deo tribuant sed usum etiam membrorum; dant enim arcum sagittas hastam clipeum fuscinam fulmen, et si actiones quae sint deorum non uident, nihil agentem tamen deum non queunt cogitare. ipsi qui inridentur aegyptii nullam beluam nisi ob aliquam utilitatem quam ex ea caperent consecrauerunt; uelut ibes maximam uim serpentium conficiunt, cum sint aues excelsae cruribus rigidis corneo proceroque rostro; auertunt pestem ab aegypto, cum uolucris anguis ex uastitate libyae uento africo inuectas interficiunt atque consumunt, ex quo fit ut illae nec morsu uiuae noceant nec odore mortuae. possum de ichneumonum utilitate de crocodilorum de faelium dicere, sed nolo esse longus. ita concludam, tamen beluas a barbaris propter beneficium consecratas, uestrorum deorum non modo beneficium nullum extare, sed ne factum quidem omnino. "nihil habet" inquit "negotii". profecto epicurus quasi pueri delicati nihil cessatione melius existimat. at ipsi tamen pueri etiam cum cessant exercitatione aliqua ludicra delectantur: deum sic feriatum uolumus cessatione torpere, ut, si se commouerit, uereamur ne beatus esse non possit? haec oratio non modo deos spoliat motu et actione diuina, sed etiam homines inertis efficit, si quidem agens aliquid ne deus quidem esse beatus potest. 