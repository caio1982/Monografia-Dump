sex igitur hae sunt simplices de summo bonorum malorumque sententiae, duae sine patrono, quattuor defensae. iunctae autem et duplices expositiones summi boni tres omnino fuerunt, nec uero plures, si penitus rerum naturam uideas, esse potuerunt. nam aut uoluptas adiungi potest ad honestatem, ut calliphonti dinomachoque placuit, aut doloris uacuitas, ut diodoro, aut prima naturae, ut antiquis, quos eosdem academicos et peripateticos nominauimus. sed quoniam non possunt omnia simul dici, haec in praesentia nota esse debebunt, uoluptatem semouendam esse, quando ad maiora quaedam, ut iam apparebit, nati sumus. de uacuitate doloris eadem fere dici solent, quae de uoluptate. [quando igitur et de uoluptate cum torquato et de honestate, in qua una omne bonum poneretur, cum catone est disputatum, primum, quae contra uoluptatem dicta sunt, eadem fere cadunt contra uacuitatem doloris.] nec uero alia sunt quaerenda contra carneadeam illam sententiam. quocumque enim modo summum bonum sic exponitur, ut id uacet honestate, nec officia nec uirtutes in ea ratione nec amicitiae constare possunt. coniunctio autem cum honestate uel uoluptatis uel non dolendi id ipsum honestum, quod amplecti uult, id efficit turpe.  ad eas enim res referre, quae agas, quarum una, si quis malo careat, in summo eum bono dicat esse, altera uersetur in leuissima parte naturae, obscurantis est omnem splendorem honestatis, ne dicam inquinantis. restant stoici, qui cum a peripateticis et academicis omnia transtulissent, nominibus aliis easdem res secuti sunt. hos contra singulos dici est melius. sed nunc, quod agimus; de illis, cum uolemus. democriti autem securitas, quae est animi tamquam tranquillitas, quam appellant εὐθυμίαν, eo separanda fuit ab hac disputatione, quia [ista animi tranquillitas] ea ipsa est beata uita; quaerimus autem, non quae sit, sed unde sit. iam explosae eiectaeque sententiae pyrrhonis, aristonis, erilli quod in hunc orbem, quem circumscripsimus, incidere non possunt, adhibendae omnino non fuerunt. nam cum omnis haec quaestio de finibus et quasi de extremis bonorum et malorum ab eo proficiscatur, quod diximus naturae esse aptum et accommodatum, quodque ipsum per se primum appetatur, hoc totum et ii tollunt, qui in rebus iis, in quibus nihil [quod non] aut honestum aut turpe sit, negant esse ullam causam, cur aliud alii anteponatur, nec inter eas res quicquam omnino putant interesse, et erillus, si ita sensit, nihil esse bonum praeter scientiam, omnem consilii capiendi causam inuentionemque officii sustulit. sic exclusis sententiis reliquorum cum praeterea nulla esse possit, haec antiquorum ualeat necesse est. ergo instituto ueterum, quo etiam stoici utuntur, hinc capiamus exordium. 