quid enim horum se negat fecisse? illud uidelicet unum, quod necesse est, pecuniam accepisse. quidni iste neget? at eques romanus, qui sopatrum defendit, qui omnibus eius consiliis rebusque interfuit, q. minucius, iuratus dicit pecuniam datam, iuratus dicit timarchidem dixisse maiorem pecuniam ab accusatoribus dari; dicent hoc multi siculi, dicent omnes halicyenses, dicet etiam praetextatus sopatri filius, qui ab isto homine crudelissimo patre innocentissimo pecuniaque patria priuatus est. uerum si de pecunia testibus planum facere non possem, illud negare posses aut nunc negabis, te consilio tuo dimisso, uiris primariis qui in  consilio c. sacerdoti fuerant tibique esse solebant remotis, de re iudicata iudicauisse? teque eum quem c. sacerdos adhibito consilio causa cognita absoluisset, eundem remoto consilio causa incognita condemnasse? cum haec confessus eris, quae in foro palam syracusis in ore atque in oculis prouinciae gesta sunt, negato tum sane, si uoles, te pecuniam accepisse: reperies, credo, aliquem qui, cum haec quae palam gesta sunt uideat, quaerat quid tu occulte egeris, aut qui dubitet utrum malit meis testibus an tuis defensoribus credere.  dixi iam ante me non omnia istius quae in hoc genere essent enumeraturum, sed electurum ea quae maxime excellerent. accipite nunc aliud eius facinus nobile et multis locis saepe commemoratum, et eius modi ut in uno omnia maleficia inesse uideantur. attendite diligenter; inuenietis enim id facinus natum a cupiditate, auctum per stuprum, crudelitate perfectum atque conclusum. sthenius est, hic qui nobis adsidet, thermitanus, antea multis propter summam uirtutem summamque nobilitatem, nunc propter suam calamitatem atque istius insignem iniuriam omnibus notus. huius hospitio uerres cum esset usus, et cum apud eum non solum thermis saepenumero fuisset, sed etiam habitasset, omnia domo eius abstulit quae paulo magis animum cuiuspiam aut oculos possent commouere. etenim sthenius ab adulescentia paulo studiosius haec compararat: supellectilem ex aere elegantiorem et deliacam et corinthiam, tabulas pictas, etiam argenti bene facti, prout thermitani hominis facultates ferebant, satis. quae cum esset in asia adulescens studiose, ut dixi, compararat, non tam suae  delectationis causa quam ad inuitationes aduentusque nostrorum hominum, [suorum] amicorum atque hospitum. quae posteaquam iste omnia abstulit, alia rogando, alia poscendo, alia sumendo, ferebat sthenius ut poterat; angebatur animi necessario quod domum eius exornatam et instructam fere iam iste reddiderat nudam atque inanem; uerum tamen dolorem suum nemini impertiebat; praetoris iniurias tacite, hospitis placide ferendas arbitrabatur. interea iste cupiditate illa sua nota atque apud omnis peruagata, cum signa quaedam pulcherrima atque antiquissima thermis in publico posita uidisset, adamauit; a sthenio petere coepit ut ad ea tollenda operam suam profiteretur seque adiuuaret. sthenius uero non solum negauit, sed etiam ostendit fieri id nullo modo posse ut signa antiquissima, monumenta p. africani, ex oppido thermitanorum incolumi illa ciuitate imperioque populi romani tollerentur. 