ac uideo hanc primam ingressionem meam non ex oratoriis disputationibus ductam, sed e media philosophia repetitam et eam quidem cum antiquam tum subobscuram aut reprehensionis aliquid aut certe admirationis habituram. nam aut mirabuntur quid haec pertineant ad ea quae quaerimus—quibus satis faciet res ipsa cognita, ut non sine causa alte repetita uideatur—aut reprehendent quod inusitatas uias indagemus, tritas relinquamus. ego autem et me saepe noua uideri dicere intellego, cum peruetera dicam sed inaudita plerisque, et fateor me oratorem, si modo sim aut etiam quicumque sim, non ex rhetorum officinis, sed ex academiae spatiis exstitisse. illa enim sunt curricula multiplicium uariorumque sermonum in quibus platonis primum sunt impressa uestigia. sed et huius et aliorum philosophorum disputationibus et exagitatus maxume orator est et adiutus—omnis enim ubertas et quasi silua dicendi ducta ab illis est— nec satis tamen instructus ad forensis causas quas, ut illi ipsi dicere solebant, agrestioribus musis reliquerunt. sic eloquentia haec forensis spreta a philosophis et repudiata multis quidem illa adiumentis magnisque caruit, sed tamen ornata uerbis atque sententiis iactationem habuit in populo nec paucorum iudicium reprehensionemque pertimuit: ita et doctis  eloquentia popularis et disertis elegans doctrina defuit. positum sit igitur in primis quod post magis intellegetur, sine philosophia non posse effici quem quaerimus eloquentem, non ut in ea tamen omnia sint sed ut sic adiuuet ut palaestra histrionem; parua enim magnis saepe rectissime conferuntur. nam nec latius atque copiosius de magnis uariisque rebus sine philosophia potest quisquam dicere—si quidem etiam in phaedro platonis hoc periclen praestitisse ceteris dicit oratoribus socrates, quod is anaxagorae physici fuerit auditor. a quo censet eum cum alia praeclara quaedam et magnifica didicisse tum uberem et fecundum fuisse gnarumque, quod est eloquentiae maxumum, quibus orationis modis quaeque animorum partes pellerentur. quod idem de demosthene existimari potest cuius ex epistulis intellegi licet quam frequens fuerit platonis auditor—nec uero sine philosophorum disciplina genus et speciem cuiusque rei cernere neque eam definiundo explicare nec tribuere in partis possumus nec iudicare quae uera quae falsa sint neque cernere consequentia, repugnantia uidere, ambigua distinguere. quid dicam de natura rerum, cuius cognitio magnam orationis suppeditat copiam? <iam> de uita de officiis de uirtute de moribus sine multa earum ipsarum rerum disciplina aut dici aut intellegi posse <putas>? ad has tot tantasque res adhibenda sunt ornamenta innumerabilia. quae sola tum quidem tradebantur ab iis qui dicendi numerabantur magistri; quo fit ut ueram illam et absolutam eloquentiam nemo consequatur, quod alia intellegendi alia dicendi disciplina est et ab aliis rerum ab aliis uerborum doctrina quaeritur. itaque  m. antonius cui uel primas eloquentiae patrum nostrorum tribuebat aetas, uir natura peracutus et prudens, in eo libro quem unum reliquit disertos ait se uidisse multos, eloquentem omnino neminem. insidebat uidelicet in eius mente species eloquentiae quam cernebat animo, re ipsa non uidebat. uir autem acerrimo ingenio—sic enim fuit—multa et in se et in aliis desiderans neminem plane qui recte appellari eloquens posset uidebat. quodsi ille nec se nec l. crassum eloquentem putauit, habuit profecto comprehensam animo quandam formam eloquentiae, cui quoniam nihil deerat, eos quibus aliquid aut plura deerant in eam formam non poterat includere. inuestigemus hunc igitur, brute, si possumus, quem nunquam uidit antonius aut qui omnino nullus unquam fuit. quem si imitari atque exprimere non possumus, quod idem ille uix deo concessum esse dicebat, at qualis esse debeat poterimus fortasse dicere. 