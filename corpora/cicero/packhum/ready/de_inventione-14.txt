ac de exordio quidem satis dictum est.  narratio est rerum gestarum aut ut gestarum expositio. narrationum genera tria sunt: unum genus est, in quo ipsa causa et omnis ratio controuersiae continetur; alterum, in quo digressio aliqua extra causam aut criminationis aut similitudinis aut delectationis non alienae ab eo negotio, quo de agitur, aut amplificationis causa interponitur. tertium genus est remotum a ciuilibus causis, quod delectationis causa non inutili cum exercitatione dicitur et scribitur. eius partes sunt duae, quarum altera in negotiis, altera in personis maxime uersatur. ea, quae in negotiorum expositione posita est, tres habet partes: fabulam, historiam, argumentum. fabula est, in qua nec uerae nec ueri similes res continentur, cuiusmodi est: 'angues ingentes alites, iuncti iugo . . . '. historia est gesta res, ab aetatis nostrae  memoria remota; quod genus: 'appius indixit carthaginiensibus bellum'. argumentum est ficta res, quae tamen fieri potuit. huiusmodi apud terentium: 'nam is postquam excessit ex ephebis, [sosia] . . . '. illa autem narratio, quae uersatur in personis, eiusmodi est, ut in ea simul cum rebus ipsis personarum sermones et animi perspici possint, hoc modo: 'uenit ad me saepe clam[it]ans: quid agis, micio? cur perdis adulescentem nobis? cur amat? cur potat? cur tu his rebus sumptum suggeris, uestitu nimio indulges? nimium ineptus es. nimium ipse est durus praeter aequumque et bonum'. hoc in genere narrationis multa debet inesse festiuitas, confecta ex rerum uarietate, animorum dissimilitudine, grauitate, lenitate, spe, metu, suspicione, desiderio, dissimulatione, errore, misericordia, fortunae commutatione, insperato incommodo, subita laetitia, iucundo exitu rerum. uerum haec ex iis, quae postea de elocutione praecipientur, ornamenta sumentur. 