brutus attico salutem scribis mihi mirari ciceronem quod nihil significem umquam de suis actis; quoniam me flagitas, coactu tuo scribam quae sentio.  omnia fecisse ciceronem optimo animo scio. quid enim mihi exploratius esse potest quam illius animus in rem publicam? sed quaedam mihi uideturâ€”quid dicam? imperite uir omnium prudentissimus an ambitiose fecisse, qui ualentissimum antonium suscipere pro re publica non dubitarit inimicum? nescio quid scribam tibi nisi unum: pueri et cupiditatem et licentiam potius esse irritatam quam repressam a cicerone, tantumque eum tribuere huic indulgentiae ut se maledictis non abstineat iis quidem quae in ipsum dupliciter recidunt, quod et pluris occidit uno seque prius oportet fateatur sicarium quam obiciat cascae quod obicit et imitetur in casca bestiam. an quia non omnibus horis iactamus idus martias similiter atque ille nonas  decembris suas in ore habet, eo meliore condicione cicero pulcherrimum factum uituperabit quam bestia et clodius reprehendere illius consulatum soliti sunt?  sustinuisse mihi gloriatur bellum antoni togatus cicero noster. quid hoc mihi prodest, si merces antoni oppressi poscitur in antoni locum successio et si uindex illius mali auctor exstitit alterius fundamentum et radices habituri altiores, si patiamur, ut iam <dubium sit utrum> ista quae facit dominationem an dominum [an] antonium timentis sint? ego autem gratiam non habeo si quis, dum ne irato seruiat, rem ipsam non deprecatur. immo triumphus et stipendium et omnibus decretis hortatio ne eius pudeat concupiscere fortunam cuius nomen susceperit, consularis aut ciceronis est?  quoniam mihi tacere non licuit, leges quae tibi necesse est molesta esse. etenim ipse sentio quanto cum dolore haec ad te scripserim nec ignoro quid sentias in re publica et quam desper<es neque liber>atam quoque sanari putes posse. nec mehercule te, attice, reprehendo; aetas enim, mores, liberi segnem efficiunt, quod quidem etiam ex flauio nostro perspexi.  sed redeo ad ciceronem. quid inter saluid<i>enum et eum interest? quid autem amplius ille decerneret? 'timet' inquies 'etiam nunc reliquias belli ciuilis.' quisquam ergo ita timet profligatum ut neque potentiam eius qui exercitum uictorem habeat neque temeritatem pueri putet extimescendam esse? an hoc ipsum ea re facit quod illi propter ampli tudinem omnia iam ultroque deferenda putat? o magnam stultitiam timoris, id ipsum quod uerearis ita cauere ut, cum uitare fortasse potueris, ultro accersas et attrahas! nimium timemus mortem et exsilium et paupertatem. haec mihi uidentur ciceroni ultima esse in malis; et, dum habeat a quibus impetret quae uelit et a quibus colatur ac laudetur, seruitutem, honorificam modo, non aspernatur, si quicquam in extrema ac miserrima contumelia potest honorificum esse.  licet ergo patrem appellet octauius ciceronem, referat omnia, laudet, gratias agat, tamen illud apparebit, uerba rebus esse contraria. quid enim tam alienum ab humanis sensibus est quam eum patris habere loco qui ne liberi quidem hominis numero sit? atqui eo tendit, id agit, ad eum exitum properat uir optimus ut sit illi octauius propitius. ego uero iam iis artibus nihil tribuo quibus ciceronem scio instructissimum esse. quid enim illi prosunt quae pro libertate patriae, de dignitate, quae de morte, exsilio, paupertate scripsit copiosissime? quanto autem magis illa callere uidetur philippus, qui priuigno minus tribuerit quam cicero, qui alieno tribuat! desinat igitur gloriando etiam insectari dolores nostros. quid enim nostra uictum esse antonium, si uictus est ut alii uacaret quod ille obtinuit? tametsi tuae litterae dubia etiam nunc significant.  uiuat hercule cicero, qui potest, supplex et obnoxius, si neque aetatis neque honorum neque rerum gestarum pudet. ego certe quin cum ipsa re bellum geram, hoc est cum regno et imperiis extraordinariis et dominatione et potentia quae supra leges se esse uelit, nulla erit tam bona condicio seruiendi qua deterrear, quamuis sit uir bonus, ut scribit,  octauius, quod ego numquam existimaui; sed dominum ne parentem quidem maiores nostri uoluerunt esse.  te nisi tantum amarem quantum ciceroni persuasum est diligi ab octauio, haec ad te non scripsissem. dolet mihi quod tu nunc stomacharis amantissimus cum tuorum omnium tum ciceronis; sed persuade tibi de uoluntate propria mea nihil esse remissum, de iudicio largiter. neque enim impetrari potest quin, quale quidque uideatur ei, talem quisque de illo opinionem habeat.  uellem mihi scripsisses quae condiciones essent atticae nostrae. potuissem aliquid tibi de meo sensu perscribere. ualetudinem porciae meae tibi curae esse non miror. denique quod petis faciam libenter; nam etiam sorores me rogant. et hominem noro et quid sibi uoluerit. 