haec uidit in sententia dicenda kalendis ianuariis uir prudentissimus et cum rei publicae, cum mihi, tum etiam ueritati amicissimus, l. cotta, qui legem de meo reditu ferendam non censuit; qui me consuluisse rei publicae, cessisse tempestati, amiciorem uobis ceterisque ciuibus quam mihi exstitisse, ui, armis, dissensione hominum et caede instituta nouoque dominatu pulsum esse dixit; nihil de meo capite potuisse ferri, nihil esse iure scriptum aut posse ualere, omnia contra leges moremque maiorum temere, turbulente, per uim, per furorem esse gesta. quod si illa lex esset, nec  referre ad senatum consulibus nec sententiam dicere sibi licere; quorum utrumque cum fieret, non oportere ut de me lex ferretur decerni, ne illa quae nulla esset esse lex iudicaretur. sententia uerior, grauior, melior, utilior rei publicae nulla esse potuit; hominis enim scelere et furore notato similis a re publica labes in posterum demouebatur. neque hoc cn. pompeius, qui ornatissimam de me sententiam dixit, uosque, pontifices, qui me uestris sententiis auctoritatibusque defendistis, non uidistis, <legem> illam esse nullam, atque esse potius flammam temporis, interdictum sceleris, uocem furoris; sed prospexistis ne quae popularis in nos aliquando inuidia redundaret, si sine populi iudicio restituti uideremur. eodemque consilio m. bibuli, fortissimi uiri, senatus sententiam secutus est, ut uos de mea domo statueretis, non quo dubitaret quin ab isto nihil legibus, nihil religionibus, nihil iure esset actum, sed ne quis oreretur aliquando in tanta ubertate improborum qui in meis aedibus aliquam religionem residere diceret. nam legem quidem istam nullam esse, quotienscumque de me senatus sententiam dixit, totiens iudicauit. quoniam quidem scripto illo istius sententiam dicere uetabatur, atque hanc rem par illud simile, piso et gabinius, uidit, homines legum iudiciorumque metuentes, cum frequentissimus senatus eos ut de me referrent cotidie flagitaret, non se rem improbare dicebant, sed lege istius impediri. erat hoc uerum; nam impediebantur, uerum ea lege quam idem iste de macedonia syriaque tulerat. hanc tu, p. lentule, neque priuatus neque consul legem esse umquam putasti. nam tribunis plebis referentibus sententiam de me designatus consul  saepe dixisti; ex kalendis ianuariis, quoad perfecta res est, de me rettulisti, legem promulgasti, tulisti; quorum tibi, si esset illa lex, nihil liceret. at etiam q. metellus, conlega tuus, clarissimus uir, quam legem esse homines alienissimi a p. clodio iudicarent, piso et gabinius, eam nullam esse frater p. clodi, cum de me ad senatum tecum una rettulit, iudicauit. sed uero isti qui clodi leges timuerunt, quem ad modum ceteras obseruarunt? senatus quidem, cuius est grauissimum iudicium de iure legum, quotienscumque de me consultus est, totiens eam nullam esse iudicauit. quod idem tu, lentule, uidisti in ea lege quam de me tulisti. nam non est ita latum ut mihi romam uenire liceret, sed ut uenirem; non enim uoluisti id quod licebat ferre ut liceret, sed me ita esse in re publica magis ut arcessitus imperio populi romani uiderer quam ad administrandam ciuitatem restitutus. 