sed quae populari gloria decorari in lucullo debuerunt, ea fere sunt et graecis litteris celebrata et latinis. nos autem illa externa cum multis, haec  interiora cum paucis ex ipso saepe cognouimus. maiore enim studio lucullus cum omni litterarum generi tum philosophiae deditus fuit quam qui illum ignorabant arbitrabantur, nec uero ineunte aetate solum sed et pro quaestore aliquot annos et in ipso bello, in quo ita magna rei militaris esse occupatio solet ut non multum imperatori sub ipsis pellibus otii relinquatur. cum autem e philosophis ingenio scientiaque putaretur antiochus philonis auditor excellere, eum secum et quaestor habuit et post aliquot annos imperator, quique esset ea memoria quam ante dixi ea saepe audiendo facile cognouit quae uel semel audita meminisse potuisset. delectabatur autem mirifice lectione librorum de quibus audiebat.  ac uereor interdum ne talium personarum cum amplificare uelim minuam etiam gloriam. sunt enim multi qui omnino graecas non ament litteras, plures qui philosophiam, reliqui qui etiam si haec non inprobent tamen earum rerum disputationem principibus ciuitatis non ita decoram putent. ego autem cum graecas litteras m. catonem in senectute didicisse acceperim, p. autem africani historiae loquantur in legatione illa nobili, quam ante censuram obiit, panaetium unum omnino comitem fuisse, nec litterarum graecarum nec philosophiae iam ullum auctorem requiro. restat ut iis respondeam qui sermonibus eius modi nolint personas tam graues inligari. quasi uero clarorum uirorum aut tacitos congressus esse oporteat aut ludicros sermones aut rerum conloquia leuiorum. etenim si quodam in libro uere est a nobis philosophia laudata, profecto eius tractatio optimo atque amplissimo quoque dignissima est, nec quic quam aliud [ut] uidendum est nobis, quos populus romanus hoc in gradu conlocauit, nisi ne quid priuatis studiis de opera publica detrahamus. quod si cum fungi munere debebamus non modo operam nostram umquam a populari coetu remouimus sed ne litteram quidem ullam fecimus nisi forensem, quis reprendet otium nostrum, qui in eo non modo nosmet ipsos hebescere et languere nolumus sed etiam ut plurimis prosimus enitimur. gloriam uero non modo non minui sed etiam augeri arbitramur eorum quorum ad populares inlustrisque laudes has etiam minus notas minusque peruolgatas adiungimus. 