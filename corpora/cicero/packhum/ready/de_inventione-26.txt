ratiocinatio est oratio ex ipsa re probabile aliquid eliciens, quod expositum et per se cognitum sua se ui et ratione confirmet. hoc de genere qui diligentius considerandum putauerunt, cum idem in usu dicendi sequerentur, paululum in praecipiendi ratione dissenserunt. nam partim quinque eius partes esse dixerunt, partim non plus quam in tres partes posse distribui putauerunt. eorum controuersiam non incommodum uidetur cum utrorumque ratione exponere. nam et breuis est et non eiusmodi, ut alteri prorsus nihil dicere putentur, et locus hic nobis in dicendo minime neglegendus uidetur.   qui putant in quinque tribui partes oportere, aiunt primum conuenire exponere summam argumentationis, ad hunc modum: 'melius accurantur, quae consilio geruntur, quam quae sine consilio administrantur'. hanc primam partem numerant; eam deinceps rationibus uariis et quam copiosissimis uerbis adprobari putant oportere, hoc modo: 'domus ea, quae ratione regitur, omnibus est instructior rebus et apparatior, quam ea, quae temere et nullo consilio administratur. exercitus is, cui praepositus est sapiens et callidus imperator, omnibus partibus commodius regitur, quam is, qui stultitia et temeritate alicuius administratur. eadem nauigii ratio est. nam nauis optime cursum conficit ea, quae scientissimo gubernatore utitur.' cum propositio sit hoc pacto adprobata et duae partes transierint ratiocinationis, tertia in parte aiunt, quod ostendere uelis, id ex ui propositionis oportere assumere, hoc pacto: 'nihil autem omnium rerum melius, quam omnis mundus, administratur.' huius assumptionis quarto in loco aliam porro inducunt adprobationem, hoc modo: 'nam et signorum ortus et obitus definitum quendam ordinem seruant et annuae commutationes non modo quadam ex necessitudine semper eodem modo fiunt, uerum ad utilitates quoque rerum omnium sunt accommodatae, et diurnae nocturnaeque uicissitudines nulla in re umquam mutatae quicquam  nocuerunt'; quae signo sunt omnia non mediocri quodam consilio naturam mundi administrari. quinto inducunt loco conplexionem eam, quae aut id infert solum, quod ex omnibus partibus cogitur, hoc modo: 'consilio igitur mundus administratur'; aut unum in locum cum conduxerit breuiter propositionem et adsumptionem, adiungit, quid ex his conficiatur, ad hunc modum: 'quodsi melius geruntur ea, quae consilio, quam quae sine consilio administrantur, nihil autem omnium rerum melius administratur, quam omnis mundus, consilio igitur mundus administratur.' quinquepertitam igitur hoc pacto putant esse argumentationem. 