equidem, ut paulo ante dixi, non eadem supplicia esse in hominibus existimo quae fortasse plerique, damnationes, expulsiones, neces; denique nullam mihi poenam uidetur habere id quod accidere innocenti, quod forti, quod sapienti, quod bono uiro et ciui potest. damnatio ista quae in te flagitatur obtigit p. rutilio, quod specimen habuit haec ciuitas innocentiae. maior mihi iudicum et rei publicae poena illa uisa est quam rutili. l. opimius eiectus est e patria, is qui praetor et consul maximis rem publicam periculis liberarat. non in eo cui facta est iniuria sed in eis qui fecerunt sceleris et conscientiae poena permansit. at contra bis catilina absolutus <est>, emissus etiam ille auctor tuus prouinciae, cum stuprum bonae deae puluinaribus intulisset. quis fuit in tanta ciuitate qui illum incesto liberatum, non eos qui ita iudicarant pari scelere obstrictos arbitraretur? an ego exspectem dum de te  u  et  lxx  tabellae diribeantur, de quo iam pridem omnes mortales omnium generum,  aetatum, ordinum iudicauerunt? quis enim te aditu, quis ullo honore, quis denique communi salutatione dignum putat? omnes memoriam consulatus tui, facta, mores, faciem denique ac nomen a re publica detestantur. legati qui una fuerunt alienati, tribuni militum inimici, centuriones, et si qui ex tanto exercitu reliqui milites exstant non dimissi abs te sed dissipati, te oderunt, tibi pestem exoptant, te exsecrantur. achaia exhausta, thessalia uexata, laceratae athenae, dyrrachium et apollonia exinanita, ambracia direpta, parthini et bulidenses inlusi, epirus excisa, locri, phocii, boeotii exusti, acarnania, amphilochia, perraebia, athamanumque gens uendita, macedonia condonata barbaris, aetolia amissa, dolopes finitimique montani oppidis atque agris exterminati; ciues romani qui in eis locis negotiantur te unum suum sociorumque depeculatorem, uexatorem, praedonem, hostem uenisse senserunt. ad horum omnium iudicia tot atque tanta domesticum iudicium accessit sententiae damnationis tuae, occultus aduentus, furtiuum iter per italiam, introitus in urbem desertus ab amicis, nullae ad senatum e prouincia litterae, nulla ex trinis aestiuis gratulatio, nulla triumphi mentio; non modo quid gesseris sed ne quibus in locis quidem fueris dicere audes. ex illo fonte et seminario triumphorum cum arida folia laureae rettulisses, cum ea abiecta ad portam reliquisti, tum tu ipse de te ' fecisse uideri ' pronuntiauisti. qui si nihil gesseras dignum honore, ubi exercitus, ubi sumptus, ubi imperium, ubi illa  uberrima supplicationibus triumphisque prouincia? sin autem aliquid sperare potueras, <si> cogitaras id quod imperatoris nomen, quod laureati fasces, quod illa tropaea plena dedecoris et risus te commentatum esse declarant, quis te miserior, quis te damnatior, qui neque scribere ad senatum a te bene rem publicam esse gestam neque praesens dicere ausus es? an tu mihi cui semper ita persuasum fuerit non euentis sed factis cuiusque fortunam ponderari, neque in tabellis paucorum iudicum sed in sententiis omnium ciuium famam nostram fortunamque pendere, te indemnatum uideri putas, quem socii, quem foederati, quem liberi populi, quem stipendiarii, quem negotiatores, quem publicani, quem uniuersa ciuitas, quem legati, quem tribuni militares, quem reliqui milites qui ferrum, qui famem, qui morbum effugerunt, omni cruciatu dignissimum putent, cui non apud senatum, non apud equites romanos, non apud ullum ordinem, non in urbe, non in italia maximorum scelerum uenia ulla ad ignoscendum dari possit, qui se ipse oderit, qui metuat omnis, qui suam causam nemini committere audeat, qui se ipse condemnet? numquam ego sanguinem expetiui tuum, numquam illud extremum quod posset esse improbis et probis commune supplicium legis ac iudici, sed abiectum, contemptum, despectum a ceteris, a te ipso desperatum et relictum, circumspectantem omnia, quicquid increpuisset pertimescentem, diffidentem tuis rebus, sine uoce, sine libertate, sine auctoritate, sine ulla specie consulari, hor rentem, trementem, adulantem omnis uidere te uolui; uidi. qua re si tibi euenerit quod metuis ne accidat, equidem non moleste feram; sin id tardius forte fiet, fruar tamen tua et indignitate et timiditate, nec te minus libenter metuentem uidebo ne reus fias quam reum, nec minus laetabor cum te semper sordidum, quam si paulisper sordidatum uiderem. 