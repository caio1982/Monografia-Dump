quo me tandem animo fore putatis, si quid in hoc ipso iudicio intellexero simili aliqua ratione esse uiolatum atque  commissum? cum praesertim planum facere multis testibus possim c. uerrem in sicilia multis audientibus saepe dixisse se habere hominem potentem cuius fiducia prouinciam spoliaret; neque sibi soli pecuniam quaerere, sed ita triennium illud praeturae siciliensis distributum habere ut secum praeclare agi diceret si unius anni quaestum in rem suam conuerteret, alterum patronis et defensoribus traderet, tertium illum uberrimum quaestuosissimumque annum totum iudicibus reseruaret. ex quo mihi uenit in mentem illud dicere, quod apud m'. glabrionem nuper cum in reiciundis iudicibus commemorassem intellexi uehementer populum romanum commoueri, me arbitrari fore uti nationes exterae legatos ad populum romanum mitterent, ut lex de pecuniis repetundis iudiciumque tolleretur; si enim iudicia nulla sint, tantum unum quemque ablaturum putant quantum sibi ac liberis suis satis esse arbitretur; nunc, quod eius modi iudicia sint, tantum unum quemque auferre quantum sibi, patronis, aduocatis, praetori, iudicibus satis futurum sit; hoc profecto infinitum esse; se auarissimi hominis cupiditati satis facere posse, nocentissimi uictoriae non posse. o commemoranda iudicia praeclaramque existimationem nostri ordinis, cum socii populi romani iudicia de pecuniis repetundis fieri nolunt, quae a maioribus nostris sociorum causa comparata sunt! an iste umquam de se bonam spem habuisset, nisi de uobis malam opinionem animo imbibisset? quo maiore etiam, si fieri potest, apud uos odio esse debet quam est apud populum romanum, cum in auaritia, scelere, periurio uos sui similis esse arbitretur. 