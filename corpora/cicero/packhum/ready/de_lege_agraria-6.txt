me perlongo interuallo prope memoriae temporumque nostrorum primum hominem nouum consulem fecistis et eum locum quem nobilitas praesidiis firmatum atque omni ratione obuallatum tenebat me duce rescidistis uirtutique in posterum patere uoluistis. neque me tantum modo consulem, quod est ipsum per sese amplissimum, sed ita fecistis quo modo pauci nobiles in hac ciuitate consules facti sunt, nouus ante me nemo. nam profecto, si recordari uolueritis de nouis hominibus, reperietis eos qui sine repulsa consules facti sunt diuturno labore atque aliqua occasione esse factos, cum multis annis post petissent quam praetores fuissent, aliquanto serius quam per aetatem ac per leges liceret; qui autem anno suo petierint, sine repulsa non esse factos; me esse unum ex omnibus nouis hominibus de quibus meminisse possimus, qui consulatum petierim cum primum licitum sit, consul factus sim cum primum petierim, ut uester honos ad mei temporis diem petitus, non ad alienae petitionis occasionem interceptus, nec diuturnis precibus efflagitatus, sed dignitate impetratus esse uideatur. est illud amplissimum quod paulo ante commemoraui, quirites, quod hoc honore ex nouis hominibus primum me multis post annis adfecistis, quod prima petitione, quod anno meo, sed tamen magnificentius atque ornatius esse illo nihil potest, quod meis comitiis non tabellam uindicem tacitae libertatis, sed uocem uiuam prae uobis indicem uestrarum erga me uoluntatum ac studiorum tulistis. itaque me non extrema diribitio suffragiorum, sed primi illi  uestri concursus, neque singulae uoces praeconum, sed una uox uniuersi populi romani consulem declarauit. hoc ego tam insigne, tam singulare uestrum beneficium, quirites, cum ad animi mei fructum atque laetitiam duco esse permagnum, tum ad curam sollicitudinemque multo magis. uersantur enim, quirites, in animo meo multae et graues cogitationes quae mihi nullam partem neque diurnae neque nocturnae quietis impertiunt, primum tuendi consulatus, quae cum omnibus est difficilis et magna ratio, tum uero mihi praeter ceteros cuius errato nulla uenia, recte facto exigua laus et ab inuitis expressa proponitur; non dubitanti fidele consilium, non laboranti certum subsidium nobilitatis ostenditur. quod si solus in discrimen aliquod adducerer, ferrem, quirites, animo aequiore; sed mihi uidentur certi homines, si qua in re me non modo consilio uerum etiam casu lapsum esse arbitrabuntur, uos uniuersos qui me antetuleritis nobilitati uituperaturi. mihi autem, quirites, omnia potius perpetienda esse duco quam non ita gerendum consulatum ut in omnibus meis factis atque consiliis uestrum de me factum consiliumque laudetur. accedit etiam ille mihi summus labor ac difficillima ratio consulatus gerendi, quod non eadem mihi qua superioribus consulibus lege et condicione utendum esse decreui, qui aditum huius loci conspectumque uestrum partim magno opere fugerunt, partim non uehementer secuti sunt. ego autem non solum hoc in loco dicam ubi est id dictu facillimum, sed in ipso senatu in quo esse locus huic uoci non uidebatur popularem me futurum esse consulem prima  illa mea oratione kalendis ianuariis dixi. neque enim ullo modo facere possum ut, cum me intellegam non hominum potentium studio, non excellentibus gratiis paucorum, sed uniuersi populi romani iudicio consulem ita factum ut nobilissimis hominibus longe praeponerer, non et in hoc magistratu et in omni uita <uidear> esse popularis. sed mihi ad huius <uerbi> uim et interpretationem uehementer opus est uestra sapientia. uersatur enim magnus error propter insidiosas non nullorum simulationes qui, cum populi non solum commoda uerum etiam salutem oppugnant et impediunt, oratione adsequi uolunt ut populares esse uideantur. ego qualem kalendis ianuariis acceperim rem publicam, quirites, intellego, plenam sollicitudinis, plenam timoris; in qua nihil erat mali, nihil aduersi quod non boni metuerent, improbi exspectarent; omnia turbulenta consilia contra hunc rei publicae statum et contra uestrum otium partim iniri, partim nobis consulibus designatis inita esse dicebantur; sublata erat de foro fides non ictu aliquo nouae calamitatis, sed suspicione ac perturbatione iudiciorum, infirmatione rerum iudicatarum; nouae dominationes, extraordinaria non imperia, sed regna quaeri putabantur. quae cum ego non solum suspicarer, sed plane cernerem—neque enim obscure gerebantur—dixi in senatu in hoc magistratu me popularem consulem futurum. quid enim est tam populare quam pax? qua non modo ei quibus natura sensum dedit sed etiam tecta atque agri mihi laetari uidentur. quid tam populare quam libertas? quam non solum ab hominibus uerum etiam a bestiis expeti atque omnibus rebus anteponi uidetis. quid tam populare quam  otium? quod ita iucundum est ut et uos et maiores uestri et fortissimus quisque uir maximos labores suscipiendos putet, ut aliquando in otio possit esse, praesertim in imperio ac dignitate. quin idcirco etiam maioribus nostris praecipuam laudem gratiamque debemus, quod eorum labore est factum uti impune in otio esse possemus. qua re qui possum non esse popularis, cum uideam haec omnia, quirites, pacem externam, libertatem propriam generis ac nominis uestri, otium domesticum, denique omnia quae uobis cara atque ampla sunt in fidem et quodam modo in patrocinium mei consulatus esse conlata? neque enim, quirites, illud uobis iucundum aut populare debet uideri, largitio aliqua promulgata, quae uerbis ostentari potest, re uera fieri nisi exhausto aerario nullo pacto potest; neque uero illa popularia sunt existimanda, iudiciorum perturbationes, rerum iudicatarum infirmationes, restitutio damnatorum, qui ciuitatum adflictarum perditis iam rebus extremi exitiorum solent esse exitus; nec, si qui agros populo romano pollicentur, si aliud quiddam obscure moliuntur, aliud spe ac specie simulationis ostentant, populares existimandi sunt. 