sunt autem alii quidam animi habitus ad uirtutem quasi praeculti et praeparati rectis studiis et  artibus, ut in suis rebus studia litterarum, ut numerorum ac sonorum, ut mensurae, ut siderum, ut equorum, ut uenandi, ut armorum, in communibus propensiora studia in aliquo genere uirtutis praecipue colendo aut diuinis rebus deseruiendo aut parentibus, amicis, hospitibus praecipue atque insigniter diligendis. atque haec quidem uirtutum; uitiorum autem sunt genera contraria. cernenda autem sunt diligenter, ne fallant ea nos uitia, quae uirtutem uidentur imitari. nam et prudentiam malitia et temperantiam immanitas in uoluptatibus aspernandis et magnitudinem animi superbia in nimis extollendis et despicientia in contemnendis honoribus et liberalitatem effusio et fortitudinem audacia imitatur et patientiam duritia immanis et iustitiam acerbitas et religionem superstitio et lenitatem mollitia animi et uerecundiam timiditas et illam disputandi prudentiam concertatio captatioque uerborum, et hanc oratoriam uim inanis quaedam profluentia loquendi. studiis autem bonis similia uidentur ea quae sunt in eodem genere nimia. quam ob rem omnis uis laudandi uituperandique ex his sumetur uirtutum uitiorumque partibus; sed in toto quasi contextu orationis haec erunt illustranda maxime, quemadmodum quisque generatus, quemadmodum educatus, quemadmodum institutus moratusque fuerit, et si quid cui magnum aut incredibile acciderit, maximeque si id diuinitus accidisse potuerit uideri; tum quod quisque senserit, dixerit, gesserit ad ea quae proposita sunt uirtutum genera accommodabuntur, ex illisque eisdem inueniendi locis causae  rerum et euentus et consequentia requirentur. neque uero mors eorum quorum uita laudabitur silentio praeteriri debebit, si modo quid erit animaduertendum aut in ipso genere mortis aut in eis rebus quae post mortem erunt consecutae. 