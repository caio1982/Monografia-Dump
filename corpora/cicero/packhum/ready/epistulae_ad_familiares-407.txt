m. cicero s. d. c. trebonio et epistulam tuam legi libenter et librum libentissime; sed tamen in ea uoluptate hunc accepi dolorem quod, cum incendisses cupiditatem meam consuetudinis augendae nostrae (nam ad amorem quidem nihil poterat accedere), tum discedis a nobis meque tanto desiderio adficis ut unam mihi consolationem relinquas, fore ut utriusque nostrum absentis desiderium crebris et longis epistulis leniatur. quod ego non modo de me tibi spondere possum sed de te etiam mihi. nullam enim apud me reliquisti dubitationem quantum me amares. nam ut illa omittam quae ciuitate teste fecisti, cum mecum inimicitias communicauisti, cum me contionibus tuis defendisti, cum quaestor in mea atque in publica causa consulum partis suscepisti, cum tribuno plebis quaestor non paruisti, cui tuus praesertim collega pareret; ut haec recentia, quae meminero semper, obliuiscar, quae tua sollicitudo de me in armis, quae laetitia in reditu, quae cura, qui dolor cum ad te curae et dolores mei perferrentur, brundisium denique te ad me uenturum fuisse nisi subito in hispaniam missus essesâ€”ut haec igitur omittam, quae mihi tanti aestimanda sunt quanti uitam aestimo et salutem meam: liber iste quem mihi misisti quantam habet declarationem amoris tui! primum quod tibi facetum uidetur quicquid ego dixi, quod alii fortasse non item; deinde quod illa, siue faceta sunt siue sic, fiunt narrante te uenustissima, quin etiam ante quam ad me ueniatur risus omnis paene consumitur. quod si in iis scribendis nihil aliud nisi, quod necesse fuit, de uno me tam diu cogitauisses, ferreus essem si te non amarem; cum uero  ea quae scriptura persecutus es sine summo amore cogitare non potueris, non possum existimare plus quemquam a se ipso quam me a te amari. cui quidem ego amori utinam ceteris rebus possem, amore certe respondebo, quo tamen ipso tibi confido futurum satis.  nunc ad epistulam uenio; cui copiose et suauiter scriptae nihil est quod multa respondeam. primum enim ego illas caluo litteras misi non plus quam has quas nunc legis existimans exituras; aliter enim scribimus quod eos solos quibus mittimus, aliter quod multos lecturos putamus. deinde ingenium eius maioribus extuli laudibus quam tu id uere potuisse fieri putas primum quod ita iudicabam. acute mouebatur, genus quoddam sequebatur in quo iudicio lapsus, quo ualebat, tamen adsequebatur quod probarat; multae erant et reconditae litterae. uis non erat; ad eam igitur adhortabar. in excitando autem et in acuendo plurimum ualet si laudes eum quem cohortere. habes de caluo iudicium et consilium meum; consilium, quod hortandi causa laudaui, iudicium, quod de ingenio eius ualde existimaui bene.  reliquum est tuam profectionem amore prosequar, reditum spe exspectem, absentem memoria colam, omne desiderium litteris mittendis accipiendisque leniam. tu uelim tua in me studia et officia multum tecum recordere. quae cum tibi liceat, mihi nefas sit obliuisci, non modo uirum bonum me existimabis uerum etiam te a me amari plurimum iudicabis.  uale. 