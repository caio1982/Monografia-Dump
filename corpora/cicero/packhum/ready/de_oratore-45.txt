ridentur etiam discrepantia: "quid huic abest nisi res et uirtus?" bella etiam est familiaris reprehensio quasi errantis; ut cum obiurgauit albium granius quod, cum eius tabulis quiddam ab albucio probatum uideretur, et ualde absoluto scaeuola gauderet neque intellegeret contra suas tabulas esse iudicatum. huic similis est etiam admonitio in consilio dando familiaris, ut, cum patrono malo, cum uocem in dicendo obtudisset, suadebat granius, ut mulsum frigidum biberet, simul ac domum redisset, "perdam" inquit "uocem,  si id fecero": "melius est" inquit "quam reum." bellum etiam est, cum quid cuique sit consentaneum dicitur; ut, cum scaurus non nullam haberet inuidiam ex eo, quod phrygionis pompei, locupletis hominis, bona sine testamento possederat, sederetque aduocatus reo bestiae, cum funus quoddam duceretur, accusator c. memmius "uide," inquit "scaure, mortuus rapitur, si potes esse possessor." sed ex his omnibus nihil magis ridetur, quam quod est praeter exspectationem, cuius innumerabilia sunt exempla, uel appi maioris illius, qui in senatu, cum ageretur de agris publicis et de lege thoria et peteretur lucullus ab eis, qui a pecore eius depasci agros publicos dicerent, "non est" inquit "luculli pecus illud; erratis";—defendere lucullum uidebatur—"ego liberum puto esse: qua libet pascitur." placet etiam mihi illud scipionis illius, qui ti. gracchum perculit: cum ei m. flaccus multis probris obiectis p. mucium iudicem tulisset; "eiero," inquit "iniquus est"; cum esset admurmuratum, "ah," inquit "p. c., non ego mihi illum iniquum eiero, uerum omnibus." ab hoc uero crasso nihil facetius: cum laesisset testis silus pisonem, quod se in eum audisse dixisset, "potest fieri," inquit "sile, ut is, unde te audisse dicis, iratus dixerit." adnuit silus. "potest etiam, ut tu non recte intellexeris." id quoque toto capite adnuit, ut se crasso daret. "potest etiam fieri," inquit "ut omnino, quod te audisse dicis, numquam audieris." hoc ita praeter exspectationem accidit, ut testem omnium risus obrueret. huius generis est plenus nouius, cuius iocus est familiaris "sapiens si algebis, tremes" et alia permulta. saepe etiam facete concedas aduersario id ipsum, quod tibi ille detrahit;  ut c. laelius, cum ei quidam malo genere natus diceret, indignum esse suis maioribus, "at hercule" inquit "tu tuis dignus." saepe etiam sententiose ridicula dicuntur, ut m. cincius, quo die legem de donis et muneribus tulit, cum c. cento prodisset et satis contumeliose "quid fers, cinciole?" quaesisset, "ut emas," inquit "gai, si uti uelis." saepe etiam salse, quae fieri non possunt, optantur; ut m. lepidus, cum, ceteris se in campo exercentibus, ipse in herba recubuisset, "uellem hoc esset," inquit "laborare." salsum est etiam quaerentibus et quasi percontantibus lente respondere quod nolint; ut censor lepidus, cum m. antistio pyrgensi equum ademisset amicique [cum] uociferarentur et quaererent, quid ille patri suo responderet, cur ademptum sibi equum diceret, cum optimus colonus, parcissimus, modestissimus, frugalissimus esset, "me istorum" inquit "nihil credere." conliguntur a graecis, alia non nulla, exsecrationes, admirationes, minationes; sed haec ipsa nimis mihi uideor in multa genera discripsisse; nam illa, quae uerbi ratione et ui continentur, certa fere ac definita sunt; quae plerumque, ut ante dixi, laudari magis quam rideri solent; haec autem, quae sunt in re ipsa et sententia, partibus sunt innumerabilia, generibus pauca; exspectationibus enim decipiendis et naturis aliorum inridendis [ipsorum ridicule indicandis] et similitudine turpioris et dissimulatione et subabsurda dicendo et stulta reprehendendo risus mouentur. itaque imbuendus est is, qui iocose uolet dicere, quasi natura quadam apta ad haec genera et moribus, ut ad cuiusque modi genus ridiculi uultus etiam accommodetur; qui quidem quo seuerior est et tristior, ut in te, crasse, hoc illa, quae dicuntur, salsiora uideri solent. sed iam tu,  antoni, qui hoc deuersorio sermonis mei libenter acquieturum te esse dixisti, tamquam in pomptinum deuerteris, neque amoenum neque salubrem locum, censeo, ut satis diu te putes requiesse et iter reliquum conficere pergas.' 