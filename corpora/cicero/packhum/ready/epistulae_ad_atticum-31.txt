xii kal .  mai .   59   ( § 4)  tribus tabernis cicero attico sal. negent illi publium plebeium factum esse? hoc uero regnum est et ferri nullo pacto potest. emittat ad me publius qui obsignent; iurabo gnaeum nostrum, collegam balbi ati, mihi narrasse <se> in auspicio fuisse. o suauis epistulas tuas uno tempore mihi datas duas! quibus εὐαγγέλια quae reddam nescio, deberi quidem plane fateor.  sed uide συγκύρημα. emerseram commodum ex antiati in appiam ad tris tabernas ipsis cerialibus, cum in me incurrit roma ueniens curio meus. ibidem ilico puer abs te cum epistulis. ille ex me, nihilne audissem noui. ego negare.  'publius' inquit 'tribunatum pl. petit.' 'quid ais?' 'et inimicissimus quidem caesaris, et ut omnia' inquit 'ista rescindat.' 'quid caesar?' inquam. 'negat se quicquam de illius adoptione tulisse.' deinde suum, memmi, metelli nepotis exprompsit odium. complexus iuuenem dimisi properans ad epistulas. ubi sunt qui aiunt ζώσης φωνῆς? quanto magis uidi ex tuis litteris quam ex illius sermone quid ageretur, de ruminatione cottidiana, de cogitatione publi, de lituis βοώπιδος, de signifero athenione, de litteris missis ad gnaeum, de theophanis memmique sermone! quantam porro mihi exspectationem dedisti conuiui istius ἀσελγοῦς! sum in curiositate ὀξύπεινος, sed tamen facile patior te id ad me συμπόσιον non scribere; praesentem audire malo.  quod me ut scribam aliquid hortaris, crescit mihi quidem materies, ut dicis, sed tota res etiam nunc fluctuat, κατ’ ὀπώρην τρύξ. quae si decesserit, magis erunt liquata quae scribam. quae si statim a me ferre non potueris, primus habebis tamen et aliquamdiu solus.  dicaearchum recte amas. luculentus homo est et ciuis haud paulo melior quam isti nostri ἀδικαίαρχοι.  litteras scripsi hora decima cerialibus, statim ut tuas legeram, sed eas eram daturus, ut putaram, postridie ei qui mihi obuiam uenisset. terentia delectata est [et] tuis litteris. impertit tibi multam salutem, καὶ Κικέρων ὁ φιλόσοφος τὸν πολιτικὸν Τίτον ἀσπάζεται. 