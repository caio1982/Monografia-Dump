uerum autem, iudices, si scire uoltis, nisi c. caesaris summa in omnis, incredibilis in hunc eadem liberalitas exstitisset, nos hunc postumum iam pridem in foro non haberemus. ille onera multorum huius amicorum excepit unus, quaeque multi homines necessarii secundis postumi rebus discripta sustinuerunt, nunc eius adflictis fortunis uniuersa sustinet. umbram equitis romani et imaginem uidetis, iudices, unius amici conseruatam auxilio et fide. nihil huic eripi potest praeter hoc simulacrum pristinae dignitatis quod caesar solus tuetur et sustinet; quae quidem in miserrimis rebus huic tamen tribuenda maxima est; nisi uero hoc mediocri uirtute effici potest ut tantus ille uir tanti ducat hunc, et adflictum praesertim et absentem, et in tanta fortuna sua ut alienam respicere magnum sit, <et in> tanta occupatione maximarum rerum quas gerit atque gessit <ut> uel obliuisci aliorum non sit mirum uel, si meminerit, oblitum esse <se> facile possit probare. multas equidem c. caesaris uirtutes magnas incredibilisque cognoui, sed sunt ceterae maioribus quasi theatris propositae et paene populares. castris locum capere, exercitum instruere, expugnare urbis, aciem hostium profligare, hanc uim frigorum hiemum que quam nos uix huius urbis tectis sustinemus excipere, eis ipsis diebus hostem persequi cum etiam ferae latibulis se tegant atque omnia bella iure gentium conquiescantâ€” sunt ea quidem magna; quis negat? sed magnis excitata sunt praemiis ac memoria hominum sempiterna. quo minus admirandum est eum facere illa qui immortalitatem concupiuerit. haec uera laus est, quae non poetarum carminibus, non annalium monumentis celebratur, sed prudentium iudicio expenditur. equitem romanum ueterem amicum suum studiosum, amantem, obseruantem sui non libidine, non turpibus impensis cupiditatum atque iacturis, sed experientia patrimoni amplificandi labentem excepit, corruere non siuit, fulsit et sustinuit re, fortuna, fide, hodieque sustinet nec amicum pendentem corruere patitur; nec illius animi aciem praestringit splendor sui nominis, nec mentis quasi luminibus officit altitudo fortunae et gloriae. sint sane illa magna, quae re uera magna sunt; de iudicio animi mei, ut uolet quisque, sentiat; ego enim hanc in tantis opibus, tanta fortuna liberalitatem in suos, memoriam amicitiae reliquis uirtutibus omnibus antepono. quam quidem uos, iudices, eius in nouo genere bonitatem, inusitatam claris ac praepotentibus uiris, non modo <non> aspernari ac refutare sed complecti etiam et augere debetis, et eo magis quod uidetis hos quidem sumptos dies ad labefactandam illius dignitatem. ex qua illi nihil detrahi potest quod non aut fortiter ferat aut facile restituat; amicissimum hominem si honestate spoliatum audierit, nec sine magno dolore feret et id amiserit quod posse non speret recuperari.  