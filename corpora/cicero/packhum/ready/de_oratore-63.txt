ornatur igitur oratio genere primum et quasi colore quodam et suco suo; nam ut grauis, ut suauis, ut erudita sit, ut liberalis, ut admirabilis, ut polita, ut sensus, ut doloris habeat quantum opus sit, non est singulorum articulorum; in toto spectantur haec corpore. ut porro conspersa sit  quasi uerborum sententiarumque floribus, id non debet esse fusum aequabiliter per omnem orationem, sed ita distinctum, ut sint quasi in ornatu disposita quaedam insignia et lumina. genus igitur dicendi est eligendum, quod maxime teneat eos, qui audiant, et quod non solum delectet, sed etiam sine satietate delectet; non enim a me iam exspectari puto, ut moneam, ut caueatis, ne exilis, ne inculta sit uestra oratio, ne uulgaris, ne obsoleta; aliud quiddam maius et ingenia me hortantur uestra et aetates. difficile enim dictu est, quaenam causa sit, cur ea, quae maxime sensus nostros impellunt uoluptate et specie prima acerrime commouent, ab eis celerrime fastidio quodam et satietate abalienemur. quanto colorum pulcritudine et uarietate floridiora sunt in picturis nouis pleraque quam in ueteribus! quae tamen, etiam si primo aspectu nos ceperunt, diutius non delectant; cum eidem nos in antiquis tabulis illo ipso horrido obsoletoque teneamur. quanto molliores sunt et delicatiores in cantu flexiones et falsae uoculae quam certae et seuerae! quibus tamen non modo austeri, sed, si saepius fiunt, multitudo ipsa reclamat. licet hoc uidere in reliquis sensibus, unguentis minus diu nos delectari summa et acerrima suauitate conditis quam his moderatis, et magis laudari quod terram quam quod crocum olere uideatur; in ipso tactu esse modum et mollitudinis et leuitatis. quin etiam gustatus, qui est sensus ex omnibus maxime uoluptarius quique dulcitudine praeter ceteros sensus commouetur, quam cito id, quod ualde dulce est, aspernatur ac respuit! quis potione uti aut cibo dulci diutius potest? cum utroque in genere ea, quae leuiter sensum uoluptate moueant, facillime fugiant satietatem. sic omnibus in rebus uoluptatibus maximis fastidium fini timum est; quo hoc minus in oratione miremur in qua uel ex poetis uel oratoribus possumus iudicare concinnam, distinctam, ornatam, festiuam, sine intermissione, sine reprehensione, sine uarietate, quamuis claris sit coloribus picta uel poesis uel oratio, non posse in delectatione esse diuturna. atque eo citius in oratoris aut in poetae cincinnis ac fuco offenditur, quod sensus in nimia uoluptate natura, non mente satiantur; in scriptis et in dictis non aurium solum, sed animi iudicio etiam magis infucata uitia noscuntur. qua re "bene et praeclare" quamuis nobis saepe dicatur; "belle et festiue" nimium saepe nolo; quamquam illa ipsa exclamatio "non potest melius" sit uelim crebra; sed habeat tamen illa in dicendo admiratio ac summa laus umbram aliquam et recessum, quo magis id, quod erit inluminatum, exstare atque eminere uideatur. numquam agit hunc uersum roscius eo gestu, quo potest: nam sapiens uirtuti honorem praemium, haud praedam  petit: sed abicit prorsus, ut in proximo: set quid uideo? ferro saeptus possidet sedis sacras, incidat, aspiciat, admiretur, stupescat. quid, ille alter quid petam praesidi? quam leniter, quam remisse, quam non actuose! instat enim o pater, o patria, o priami domus! in quo tanta commoueri actio non posset, si esset consumpta superiore motu et exhausta. neque id actores prius uiderunt quam ipsi poetae, quam denique illi etiam, qui fecerunt modos, a quibus utrisque summittitur aliquid, deinde augetur, extenuatur, inflatur, uariatur, distinguitur. ita sit nobis igitur ornatus et suauis orator—nec tamen potest aliter esse—ut suauitatem habeat austeram et solidam, non dulcem atque decoctam. nam ipsa ad ornandum  praecepta, quae dantur, eius modi sunt, ut ea quiuis <uel> uitiosissimus orator explicare possit; qua re, ut ante dixi, primum silua rerum [ac sententiarum] comparanda est, qua de parte dixit antonius; haec formanda filo ipso et genere orationis, inluminanda uerbis, uarianda sententiis. 