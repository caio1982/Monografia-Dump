c .  sept .   55 m. cicero s. d. m. mario si te dolor aliqui corporis aut infirmitas ualetudinis tuae tenuit quo minus ad ludos uenires, fortunae magis tribuo quam sapientiae tuae; sin haec quae ceteri mirantur contemnenda duxisti et, cum per ualetudinem posses, uenire tamen noluisti, utrumque laetor, et sine dolore corporis te fuisse et animo ualuisse, cum ea quae sine causa mirantur alii neglexeris, modo ut tibi constiterit fructus oti tui; quo quidem tibi perfrui mirifice licuit cum esses in ista amoenitate paene solus relictus. neque tamen dubito quin tu in illo cubiculo tuo, ex quo tibi stabianum perforando patefecisti sinum, per eos dies matutina tempora lectiunculis consumpseris, cum illi interea qui te istic reliquerunt spectarent communis mimos semisomni. reliquas uero partis diei tu consumebas iis delectationibus quas tibi ipse ad arbitrium tuum compararas; nobis autem erant ea perpetienda quae sp. maecius probauisset.   omnino, si quaeris, ludi apparatissimi, sed non tui stomachi; coniecturam enim facio de meo. nam primum honoris causa in scaenam redierant ii quos ego honoris causa de scaena decessisse arbitrabar. deliciae uero tuae, noster aesopus, eius modi fuit ut ei desinere per omnis homines liceret. is iurare cum coepisset, uox eum defecit in illo loco, 'si sciens fallo'. quid tibi ego alia narrem? nosti enim reliquos ludos; qui ne id quidem leporis habuerunt quod solent mediocres ludi. apparatus enim spectatio tollebat omnem hilaritatem; quo quidem apparatu non dubito quin animo aequissimo carueris. quid enim delectationis habent sescenti muli in 'clytaemestra' aut in 'equo troiano' creterrarum tria milia aut armatura uaria peditatus et equitatus in aliqua pugna? quae popularem admirationem habuerunt, delectationem tibi nullam attulissent. quod si tu per eos dies operam dedisti protogeni tuo, dum modo is tibi quiduis potius quam orationes meas legerit, ne tu haud paulo plus quam quisquam nostrum delectationis habuisti. non enim te puto graecos aut oscos ludos desiderasse, praesertim cum oscos uel in senatu uestro spectare possis, graecos ita non ames ut ne ad uillam quidem tuam uia graeca ire soleas. nam quid ego te athletas putem desiderare, qui gladiatores contempseris? in quibus ipse pompeius confitetur se et operam et oleum perdidisse. reliquae sunt uenationes binae per dies quinque, magnificae, nemo negat; sed quae potest homini esse polito delectatio cum aut homo imbecillus a ualentissima bestia laniatur aut praeclara bestia uenabulo transuerberatur? quae tamen, si uidenda sunt, saepe uidisti, neque nos qui haec specta<ui>mus quicquam noui uidimus. extremus elephantorum dies fuit. in quo admiratio magna uulgi atque turbae, delectatio nulla exstitit; quin etiam misericordia  quaedam consecuta est atque opinio eius modi, esse quandam illi beluae cum genere humano societatem.  his ego tamen diebus, ludis scaenicis, ne forte uidear tibi non modo beatus sed liber omnino fuisse, dirupi me paene in iudicio galli canini, familiaris tui. quod si tam facilem populum haberem quam aesopus habuit, libenter mehercule artem desinerem tecumque et cum similibus nostri uiuerem. nam me cum antea taedebat, cum et aetas et a<m>bitio me hortabatur et licebat denique quem nolebam non defendere, tum uero hoc tempore uita nulla est. neque enim fructum ullum laboris exspecto et cogor non numquam homines non optime de me meritos rogatu eorum qui bene meriti sunt defendere.  itaque quaero causas omnis aliquando uiuendi arbitratu meo teque et istam rationem oti tui et laudo uehementer et probo, quodque nos minus interuisis, hoc fero animo aequiore quod, si romae esses, tamen neque nos lepore tuo neque te, si qui est in me, meo frui liceret propter molestissimas occupationes meas. quibus si me relaxaro (nam ut plane exsoluam non postulo), te ipsum, qui multos annos nihil aliud commentaris, docebo profecto quid sit humaniter uiuere. tu modo istam imbecillitatem ualetudinis tuae sustenta et tuere, ut facis, ut nostras uillas obire et mecum simul lecticula concursare possis.  haec ad te pluribus uerbis scripsi quam soleo non oti abundantia sed amoris erga te, quod me quadam epistula subinuitaras, si memoria tenes, ut ad te aliquid eius modi scriberem quo minus te praetermisisse ludos paeniteret. quod si adsecutus sum, gaudeo; sin minus, hoc me tamen consolor, quod posthac ad ludos uenies nosque uises neque [in] epistulis relinques meis spem aliquam delectationis tuae. 