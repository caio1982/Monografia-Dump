xii (?)  kal .  ian .   50 cicero attico sal. 'dionysius, uir optimus, ut mihi quoque est perspectus, et doctissimus tuique amantissimus, romam uenit  xu  kal. ian. et litteras a te mihi reddidit.' tot enim uerba sunt de dionysio in epistula tua; illud putato non adscribis, 'et tibi gratias egit'. atqui certe ille agere debuit et, si esset factum, quae tua est humanitas, adscripsisses. mihi autem nulla de eo παλινῳδία datur propter superioris epistulae testimonium. sit igitur sane bonus uir; hoc enim ipsum bene fecit, quod mihi sui cognoscendi penitus etiam istam facultatem dedit.  philogenes recte ad te scripsit; curauit enim quod debuit. eum ego uti ea pecunia uolui quoad liceret; itaque usus est menses  xiiii .  pomptinum cupio ualere et, quod scribis in urbem introisse, uereor quid sit; nam id nisi graui de causa non fecisset. ego, quoniam  iiii  non. ian. compitalicius dies est, nolo eo die in albanum uenire, ne molestus sim familiae; ueniam  iii  non. ian. igitur, inde ad urbem prid. non. tua λῆψις quem in diem incurrat nescio, sed prorsus te commoueri incommodo ualetudinis tuae nolo.  de honore nostro, nisi quid occulte caesar per suos tribunos molitus erit, cetera uidentur esse tranquilla; tranquillissimus autem animus meus, qui totum istuc aequi boni facit, et eo magis quod iam a multis audio constitutum esse pompeio et eius consilio in siciliam me mittere quod imperium habeam.  id est Ἀβδηριτικόν; nec enim senatus decreuit nec populus iussit me imperium in sicilia habere; sin hoc res publica ad pompeium refert, qui me magis quam priuatum aliquem mittit? itaque si hoc imperium mihi molestum erit, utar ea porta quam primam uidero.  nam quod scribis mirificam exspectationem esse mei neque tamen quemquam bonorum aut satis bonorum dubitare quid facturus sim, ego quos tu bonos esse dicas non intellego. ipse nullos noui, sed ita, si ordines bonorum quaerimus. nam singulares sunt boni uiri; uerum in dissensionibus ordines bonorum et genera quaerenda sunt. senatum bonum putas, per quem sine imperio prouinciae sunt (numquam enim curio sustinuisset, si cum eo agi coeptum esset; quam sententiam senatus sequi noluit, ex quo factum est ut caesari non succederetur), an publicanos, qui numquam firmi sed nunc caesari sunt amicissimi, an faeneratores, an agricolas, quibus optatissimum est otium? nisi eos timere putas ne sub regno sint qui id numquam, dum modo otiosi essent, recusarunt.  quid ergo? exercitum retinentis cum legis dies transierit rationem haberi placet? mihi uero ne absentis quidem; sed cum id datum est, illud una datum est. annorum autem decem imperium et ita latum <placet>? placet igitur etiam me expulsum et agrum campanum perisse et adoptatum patricium a plebeio, gaditanum a mytilenaeo, et labieni diuitiae et mamurrae placent et balbi horti et tusculanum. sed horum omnium fons unus est. imbecillo resistendum fuit, et id erat  facile; nunc legiones  xi , equitatus tantus quantum uolet, transpadani, plebes urbana, tot tribuni pl., tam perdita iuuentus, tanta auctoritate dux, tanta audacia. cum hoc aut depugnandum est aut habenda e lege ratio. 'depugna' inquis 'potius quam seruias.' ut quid? si uictus eris, proscribare, si uiceris, tamen seruias? 'quid ergo' inquis 'acturus es?' idem quod pecudes, quae dispulsae sui generis sequuntur greges; ut bos armenta, sic ego bonos uiros aut eos quicumque dicentur boni sequar, etiam si ruent. quid sit optimum male contractis rebus plane uideo; nemini est enim exploratum cum ad arma uentum sit quid futurum sit, at illud omnibus, si boni uicti sint, nec in caede principum clementiorem hunc fore quam cinna fuerit nec moderatiorem quam sulla in pecuniis locupletum. ἐμπολιτεύομαί σοι iam dudum, et facerem diutius nisi me lucerna desereret. ad summam, 'dic m. tulli'. 'adsentior cn. pompeio', id est t. pomponio.  alexim, humanissimum puerum (nisi forte, dum ego absum, adulescens factus est; id enim agere uidebatur), saluere iubeas uelim.