x kal .  apr .   45 <cicero attico sal.> de siliano negotio, etsi mihi non est ignota condicio, tamen hodie me ex sicca arbitror omnia cogniturum. cottae quod negas te nosse, ultra silianam uillam est, quam puto tibi notam esse, uillula sordida et ualde pusilla, nil agri, ad nullam rem loci satis nisi ad eam quam quaero. sequor celebritatem. sed si perficitur de hortis sili, hoc est, si perficis (est enim totum positum in te), nihil est scilicet quod de cotta cogitemus.  de cicerone, ut scribis ita faciam; ipsi permittam de tempore. nummorum quantum opus erit ut permutetur tu uidebis. ex aledio quod scribas si quid inueneris, scribes. et ego ex tuis animaduerto litteris et profecto tu ex meis nihil habere nos quod scribamus; eadem cottidie, quae iam iamque ipsa contrita sunt. tamen facere non possum quin cottidie ad te mittam ut tuas accipiam. de bruto tamen, si quid habebis. sciri enim iam puto ubi pansam exspectet. si, ut consuetudo est, in prima prouincia, circiter kalendas adfuturus uidetur. uellem tardius; ualde enim urbem fugio multas ob causas. itaque id ipsum dubito an excusationem aliquam ad illum parem; quod quidem uideo facile esse. sed habemus satis temporis ad cogitandum. piliae et atticae salutem. 