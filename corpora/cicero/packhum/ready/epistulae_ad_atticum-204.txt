iii non .  apr .   49   ( § 1)  in laterio quinti fratris cicero attico sal. iii  non., cum in laterium fratris uenissem, accepi litteras et paulum lectis respiraui, quod post has ruinas mihi non acciderat; per enim magni aestimo tibi firmitudinem animi nostri et factum nostrum probari. sexto etiam nostro quod  scribis probari, ita laetor ut me quasi patris eius, cui semper uni plurimum tribui, iudicio comprobari putem; qui mihi, quod saepe soleo recordari, dixit olim nonis illis ille decembribus, cum ego 'sexte, quidnam ergo?', 'μὴ μάν' inquit ille 'ἀσπουδί γε καὶ ἀκλειῶς, ἀλλὰ μέγα ῥέξας τι καὶ ἐσσομένοισι πυθέσθαι.' eius igitur mihi uiuit auctoritas, et simillimus eius filius eodem est apud me pondere quo fuit ille; quem saluere uelim iubeas plurimum.  tu tuum consilium etsi non in longinquum tempus differs (iam enim illum emptum pacificatorem perorasse puto, iam actum aliquid esse in consessu senatorum; <senatum> enim non puto), tamen suspensum meum detines, sed eo minus quod non dubito quid nobis agendum putes; qui enim flauio legionem et siciliam dari scribas et id iam fieri, quae tu scelera partim parari iam et cogitari, partim ex tempore futura censes? ego uero solonis, popularis tui (ut puto, <iam> etiam mei), legem neglegam, qui capite sanxit si qui in seditione non alterius utrius partis fuisset, <et> nisi si tu aliter censes, et hinc abero et illim. sed alterum mihi est certius, nec praeripiam tamen; exspectabo tuum consilium et eas litteras, nisi alias iam dedisti, quas scripsi ut cephalioni dares.  quod scribis, non quo alicunde audieris, sed te ipsum putare me attractum iri si de pace agatur, mihi omnino non  uenit in mentem quae possit actio esse de pace, cum illi certissimum sit, si possit, exspoliare exercitu et prouincia pompeium; nisi forte iste nummarius ei potest persuadere ut, dum oratores eant et redeant, quiescat. nihil uideo quod sperem aut quod iam putem fieri posse. sed tamen hominis hoc ipsum probi est? est magnum et τῶν πολιτικωτάτων σκεμμάτων, ueniendumne sit in consilium tyranni si is aliqua de re bona deliberaturus sit. qua re si quid eius modi euenerit ut arcessamur (quod equidem non puto; quid enim essem de pace dicturus dixi, ipse ualde repudiauit), sed tamen si quid acciderit, quid censeas mihi faciendum utique scribito. nihil enim mihi adhuc accidit quod maioris consili esset.  trebati, boni uiri et ciuis, uerbis te gaudeo delectatum, tuaque ista crebra ἐκφώνησις 'ὑπέρευ' me sola adhuc delectauit. litteras tuas uehementer exspecto; quas quidem credo iam datas esse.