pro a. cluentio oratio  animum aduerti, iudices, omnem accusatoris orationem in duas diuisam esse partis, quarum altera mihi niti et magno opere confidere uidebatur inuidia iam inueterata iudici iuniani, altera tantum modo consuetudinis causa timide et diffidenter attingere rationem uenefici criminum, qua de re lege est haec quaestio constituta. itaque mihi certum est hanc eandem distributionem inuidiae et criminum sic in defensione seruare ut omnes intellegant nihil me nec subterfugere uoluisse reticendo nec obscurare dicendo. sed cum considero quo modo mihi in utraque re sit elaborandum, altera pars et ea quae propria est iudici uestri et legitimae uenefici quaestionis per mihi breuis et non magnae in dicendo contentionis fore uidetur, altera autem quae procul ab iudicio remota est, quae contionibus seditiose concitatis accommodatior est quam tranquillis moderatisque iudiciis, perspicio quantum in agendo difficultatis et quantum laboris sit habitura. sed in hac difficultate illa me res tamen, iudices, consolatur quod uos de criminibus sic audire consuestis ut eorum omnium dissolutionem ab oratore quaeratis, ut non existimetis plus uos ad salutem reo largiri oportere quam quantum defensor purgandis criminibus con sequi et dicendo probare potuerit. de inuidia autem sic inter nos disceptare debetis ut non quid dicatur a nobis sed quid oporteat dici consideretis. agitur enim in criminibus a. cluenti proprium periculum, in inuidia causa communis. quam ob rem alteram partem causae sic agemus ut uos doceamus, alteram sic ut oremus; in altera diligentia uestra nobis adiungenda est, in altera fides imploranda. nemo est enim qui inuidiae sine uestro ac sine talium uirorum subsidio possit resistere. equidem quod ad me attinet, quo me uertam nescio. negem fuisse illam infamiam iudici corrupti? negem esse illam rem agitatam in contionibus, iactatam in iudiciis, commemoratam in senatu? euellam ex animis hominum tantam opinionem, tam penitus insitam, tam uetustam? non est nostri ingeni, uestri auxili est, iudices, huius innocentiae sic in hac calamitosa fama quasi in aliqua perniciosissima flamma atque in communi incendio subuenire. etenim sicut aliis in locis parum firmamenti et parum uirium ueritas habet, sic in hoc loco falsa inuidia imbecilla esse debet. dominetur in contionibus, iaceat in iudiciis; ualeat in opinionibus ac sermonibus imperitorum, ab ingeniis prudentium repudietur; uehementis habeat repentinos impetus, spatio interposito et causa cognita consenescat; denique illa definitio iudiciorum aequorum quae nobis a maioribus tradita est retineatur, ut in iudiciis et sine inuidia culpa plectatur et sine culpa inuidia ponatur. quam ob rem a uobis, iudices, ante quam de ipsa causa dicere incipio, haec postulo, primum id quod aequissimum est ut ne quid huc praeiudicati adferatis— etenim non modo auctoritatem sed etiam nomen iudicum amittemus, nisi hic ex ipsis causis iudicabimus, si ad causas  iudicia iam facta domo deferemus;—deinde si quam opinionem iam uestris mentibus comprehendistis, si eam ratio conuellet, si oratio labefactabit, si denique ueritas extorquebit, ne repugnetis eamque animis uestris aut libentibus aut aequis remittatis; tum autem cum ego una quaque de re dicam et diluam, ne ipsi quae contraria sint taciti cogitationi uestrae subiciatis sed ad extremum exspectetis meque meum dicendi ordinem seruare patiamini; cum peroraro, tum si quid erit praeteritum animo requiratis. ego me, iudices, ad eam causam accedere quae iam per annos octo continuos ex contraria parte audiatur atque ipsa opinione hominum tacita prope conuicta atque damnata sit facile intellego; sed si qui mihi deus uestram ad me audiendum beniuolentiam conciliarit, efficiam profecto ut intellegatis nihil esse homini tam timendum quam inuidiam, nihil innocenti suscepta inuidia tam optandum quam aequum iudicium, quod in hoc uno denique falsae infamiae finis aliqui atque exitus reperiatur. quam ob rem magna me spes tenet, si quae sunt in causa explicare atque omnia dicendo consequi potuero, hunc locum consessumque uestrum, quem illi horribilem a. cluentio ac formidolosum fore putauerunt, eum tandem eius fortunae miserae multumque iactatae portum ac perfugium futurum. tametsi permulta sunt quae mihi, ante quam de causa dico, de communibus inuidiae periculis dicenda esse uideantur, tamen ne diutius oratione mea suspensa exspectatio uestra teneatur adgrediar ad crimen cum illa deprecatione, iudices, qua mihi saepius utendum esse intellego, sic ut me audiatis, quasi hoc tempore haec causa  primum dicatur, sicuti dicitur, non quasi saepe iam dicta et numquam probata sit. hodierno enim die primum ueteris istius criminis diluendi potestas est data, ante hoc tempus error in hac causa atque inuidia uersata est. quam ob rem, dum multorum annorum accusationi breuiter dilucideque respondeo, quaeso ut me, iudices, sicut facere instituistis, benigne attenteque audiatis. 