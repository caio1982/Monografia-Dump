<cicero seruio s.> nec lacedaemonios dubitare arbitror quin ipsi sua maiorumque suorum auctoritate satis commendati sint fidei et iustitiae tuae et ego, qui te optime nouissem, non dubitaui quin tibi notissima et iura et merita populorum essent. itaque cum a me peteret philippus lacedaemonius ut tibi ciuitatem commendarem, etsi memineram me ei ciuitati omnia debere, tamen respondi commendatione lacedaemonius apud te non egere.  itaque sic uelim existimes, me omnis achaiae ciuitates arbitrari pro horum temporum perturbatione felicis quod iis tu praesis, eundemque me ita iudicare, te, quod unus optime nosses non nostra solum sed etiam graeciae monumenta omnia, tua sponte amicum lacedaemoniis et esse et fore. qua re tantum a te peto ut, cum ea facies lacedaemoniorum causa quae tua fides, amplitudo, iustitia postulat, ut iis, si tibi uidebitur, significes te non moleste ferre quod intellegas ea quae facias mihi quoque grata esse. pertinet enim ad officium meum eos existimare curae mihi suas res esse. hoc te uehementer etiam atque etiam rogo.