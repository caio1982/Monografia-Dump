pro quaestore uero quo modo iste commune milyadum uexarit, quo modo lyciam, pamphyliam, pisidiam phry giamque totam frumento imperando, aestimando, hac sua, quam tum primum excogitauit, siciliensi aestimatione adflixerit, non est necesse demonstrare uerbis: hoc scitote, [his nominibus—quae res per hunc gestae sunt] cum iste ciuitatibus frumentum, coria, cilicia, saccos imperaret, neque ea sumeret proque iis rebus pecuniam exigeret—his nominibus solis cn. dolabellae hs ad triciens litem esse aestimatam. quae omnia, etiamsi uoluntate dolabellae fiebant, per istum tamen omnia gerebantur. consistam in uno nomine; multa enim sunt ex eodem genere. recita.  de litibus aestimatis cn. dolabellae pr. pecuniae redactae. quod a communi milyadum—.  te haec coegisse, te aestimasse, tibi pecuniam numeratam esse dico, eademque ui et iniuria, cum pecunias maximas cogeres, per omnis partis prouinciae te tamquam aliquam calamitosam tempestatem pestemque peruasisse demonstro. itaque m. scaurus, qui cn. dolabellam accusauit, istum in sua potestate ac dicione tenuit. homo adulescens cum istius in inquirendo multa furta ac flagitia cognosset, fecit perite et callide; uolumen eius rerum gestarum maximum isti ostendit; ab homine quae uoluit in dolabellam abstulit; istum testem produxit; dixit iste quae uelle accusatorem putauit. quo ex genere mihi testium qui cum isto furati sunt, si uti uoluissem, magna copia fuisset; qui ut se periculo litium, coniunctione criminum liberarent, quo ego uellem descensuros pollicebantur. eorum ego uoluntatem omnium repudiaui; non modo proditori, sed ne perfugae quidem locus in meis castris cuiquam fuit. forsitan meliores illi accusatores  habendi sint, qui haec omnia fecerunt. ita est; sed ego defensorem in mea persona, non accusatorem maxime laudari uolo. rationes ad aerarium, antequam dolabella condemnatus est, non audet referre; impetrat a senatu ut dies sibi prorogaretur, quod tabulas suas ab accusatoribus dolabellae obsignatas diceret, proinde quasi exscribendi potestatem non haberet. solus est hic qui numquam rationes ad aerarium referat. 