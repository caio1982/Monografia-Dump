non sunt in senectute uires. ne postulantur quidem uires a senectute. ergo et legibus et institutis uacat  aetas nostra muneribus iis quae non possunt sine uiribus sustineri. itaque non modo quod non possumus, sed ne quantum possumus quidem cogimur. at multi ita sunt inbecilli senes ut nullum officii aut omnino uitae munus exsequi possint. at id quidem non proprium senectutis uitium est, sed commune ualetudinis. quam fuit inbecillus p. africani filius is qui te adoptauit, quam tenui aut nulla potius ualetudine! quod ni ita fuisset, alterum illud extitisset lumen ciuitatis; ad paternam enim magnitudinem animi doctrina uberior accesserat. quid mirum igitur in senibus, si infirmi sint aliquando, cum id ne adulescentes quidem effugere possint? resistendum laeli et scipio senectuti est eiusque uitia diligentia compensanda sunt; pugnandum tamquam contra morbum sic contra senectutem, habenda ratio ualetudinis, utendum exercitationibus modicis, tantum cibi et potionis adhibendum ut reficiantur uires, non opprimantur. nec uero corpori solum subueniendum est, sed menti atque animo multo magis; nam haec quoque, nisi tamquam lumini oleum instilles, extinguuntur senectute. et corpora quidem exercitationum defatigatione ingrauescunt, animi autem se exercendo leuantur. nam quos ait caecilius 'comicos stultos senes', hos significat credulos obliuiosos dissolutos, quae uitia sunt non senectutis, sed inertis igna uae somniculosae senectutis. ut petulantia, ut lubido magis est adulescentium quam senum nec tamen omnium adulescentium, sed non proborum, sic ista senilis stultitia quae deliratio appellari solet, senum leuium est, non omnium. quattuor robustos filios, quinque filias, tantam domum, tantas clientelas appius regebat et caecus et senex; intentum enim animum tamquam arcum habebat nec languescens succumbebat senectuti; tenebat non modo auctoritatem, sed etiam imperium in suos, metuebant serui, uerebantur liberi, carum omnes habebant; uigebat in illa domo mos patrius disciplina. ita enim senectus honesta est, si se ipsa defendit, si ius suum retinet, si nemini emancipata est, si usque ad ultimum spiritum dominatur in suos. ut enim adulescentem in quo est senile aliquid, sic senem in quo est aliquid adulescentis, probo; quod qui sequitur corpore senex esse poterit, animo numquam erit. septimus mihi liber originum est in manibus, omnia antiquitatis monumenta colligo, causarum inlustrium quascumque defendi, nunc cum maxime conficio orationes, ius augurium pontificium ciuile tracto, multum etiam graecis litteris utor pythagoreorumque more exercen dae memoriae gratia quid quoque die dixerim audierim egerim, commemoro uesperi. haec sunt exercitationes ingenii, haec curricula mentis, in his desudans atque elaborans corporis uires non magno opere desidero. adsum amicis, uenio in senatum frequens ultroque adfero res multum et diu cogitatas easque tueor animi, non corporis uiribus. quae si exequi nequirem, tamen me lectulus meus oblectaret ea ipsa cogitantem quae iam agere non possem; sed ut possim, facit acta uita. semper enim in his studiis laboribusque uiuenti non intellegitur quando obrepat senectus. ita sensim sine sensu aetas senescit nec subito frangitur, sed diuturnitate extinguitur. 