de partibus legitimae constitutionis satis dictum est: nunc ad iuridicialem reuertemur.  absoluta iuridiciali constitutione utemur, cum ipsam rem, quam nos fecisse confitemur, iure factum dicemus, sine ulla adsumptione extrariae defensionis. in ea conuenit quaeri, iurene sit factum. de eo causa posita dicere poterimus, si, ex quibus partibus ius constet, cognouerimus. constat igitur ex his partibus: natura, lege, consuetudine, iudicato, aequo et bono, pacto.  natura ius est, quod cognationis aut pietatis causa obseruatur, quo iure parentes a liberis, et a parentibus liberi coluntur.  lege ius est id, quod populi iussu sanctum est quod genus: ut in ius eas, cum uoceris.   consuetudine ius est id, quod sine lege aeque, ac si legitimum sit, usitatum est quod genus id quod argentario tuleris expensum, ab socio eius recte petere possis.  iudicatum est id, de quo sententia lata est aut decretum interpositum. ea saepe diuersa sunt, ut aliud alio iudici aut praetori aut consuli aut tr. pl. placitum sit et fit, ut de eadem re saepe alius aliud decreuerit aut iudicarit, quod genus: m. drusus pr. urbanus, quod cum herede mandati ageretur, iudicium reddidit, sex. iulius non reddidit. item: c. caelius iudex absoluit iniuriarum eum, qui lucilium poëtam in scaena nominatim laeserat, p. mucius eum, qui l. accium poëtam nominauerat, condemnauit. ergo, quia possunt res simili de causa dissimiliter iudicatae proferri, cum id usu uenerit, iudicem cum iudice, tempus cum tempore, numerum cum numero iudiciorum <con>feremus. 