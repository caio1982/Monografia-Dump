u id .  mai .   44   ( § 1)  puteolis <cicero attico sal.> cum paulo ante dedissem ad te cassi tabellario litteras,  u  id. uenit noster tabellarius et quidem, portenti simile, sine tuis litteris. sed cito conieci lanuui te fuisse. eros autem festinauit ut ad me litterae dolabellae perferrentur, non de re mea (nondum enim meas acceperat) sed rescripsit ad eas quarum exemplum tibi miseram sane luculente.  ad me autem, cum cassi tabellarium dimisissem, statim balbus. o dei boni, quam facile perspiceres timere otium! et nosti uirum, quam tectus. sed tamen antoni consilia narrabat; illum circumire ueteranos ut acta caesaris sancirent idque  se facturos esse iurarent, ut arma omnes haberent eaque duumuiri omnibus mensibus inspicerent. questus est etiam de sua inuidia eaque omnis eius oratio fuit ut amare uideretur antonium. quid quaeris? nihil sinceri.  mihi autem non est dubium quin res spectet ad castra. acta enim illa res est animo uirili, consilio puerili. quis enim hoc non uidit, regni heredem relictum? quid autem absurdius? 'hoc metuere, alterum in metu non ponere'! quin etiam hoc ipso tempore multa ὑποσόλοικα. ponti neapolitanum a matre tyrannoctoni possideri! legendus mihi saepius est 'cato maior' ad te missus. amariorem enim me senectus facit. stomachor omnia. sed mihi quidem βεβίωται; uiderint iuuenes. tu mea curabis, ut curas.  haec scripsi seu dictaui apposita secunda mensa apud uestorium. postridie apud hirtium cogitabam et quidem Πεντέλοιπον. sic hominem traducere ad optimatis paro. λῆρος πολύς! nemo est istorum qui otium non timeat. qua re talaria uideamus; quiduis enim potius quam castra.  atticae salutem plurimam uelim dicas. exspecto octaui contionem et si quid aliud, maxime autem ecquid dolabella tinniat an in meo nomine tabulas nouas fecerit.