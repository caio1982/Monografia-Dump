'magno,' inquit, 'decumas uendidi.' quid ais? an tu decumas, homo audacissime atque amentissime, uendidisti? tu partis eas quas te senatus populusque romanus uoluit, an fructus integros atque adeo bona fortunasque aratorum omnis uendidisti? si palam praeco iussu tuo praedicasset non decumas frumenti sed dimidias uenire partis, et ita emptores accessissent ut ad dimidias partis emendas, si pluris uendidisses tu dimidias quam ceteri decumas, cuinam mirum uideretur? quid? si praeco decumas pronuntiauit, re uera,—hoc est lege, edicto, condicione,—plus etiam quam dimidiae uenierunt, tamen hoc tibi praeclarum putabis, te pluris quod non licebat quam ceteros quod oportebat uendidisse? pluris decumas uendidisti quam ceteri. quibus rebus id adsecutus es? innocentia? aspice aedem castoris; deinde, si audes, fac mentionem innocentiae. diligentia? codicis lituras tui contemplare in stheni thermitani nomine; deinde aude te dicere diligentem. ingenio? qui testis interrogare priore actione nolueris et iis tacitus os tuum praebere malueris, quamuis et te et patronos tuos ingeniosos esse dicito. quare igitur id quod ais adsecutus es? magna est laus si superiores consilio uicisti, posterioribus exemplum atque auctoritatem reliquisti. tibi fortasse idoneus fuit nemo quem imitarere; at te uidelicet inuentorem rerum optimarum ac principem imitabuntur omnes. quis arator te praetore decumam dedit? quis duas? quis non maximo se adfectum beneficio putauit cum tribus decumis pro una defungeretur, praeter paucos qui propter societatem furtorum tuorum nihil omnino dederunt? uide inter importunitatem tuam senatusque bonitatem quid  intersit. senatus cum temporibus rei publicae cogitur ut decernat ut alterae decumae exigantur, ita decernit ut pro his decumis pecunia soluatur aratoribus, ut, quod plus sumitur quam debetur, id emi non auferri putetur: tu cum tot decumas non senatus consulto, sed nouis edictis tuis nefariisque institutis exigeres et eriperes, magnum te fecisse arbitrare si pluris uendideris quam l. hortensius, pater istius q. hortensi, quam cn. pompeius, quam c. marcellus, qui ab aequitate, ab lege, ab institutis non recesserunt? 