satisne igitur uideor uim uerborum tenere, an sum etiam nunc uel graece loqui uel latine docendus? et tamen uide, ne, si ego non intellegam quid epicurus loquatur, cum graece, ut uideor, luculenter sciam, sit aliqua culpa eius, qui ita loquatur, ut non intellegatur. quod duobus modis sine reprehensione fit, si aut de industria facias, ut heraclitus, 'cognomento qui σκοτεινός perhibetur, quia de natura nimis obscure memorauit', aut cum rerum obscuritas, non uerborum, facit ut non intellegatur oratio, qualis est in timaeo platonis. epicurus autem, ut opinor, nec non uult, si possit, plane et aperte loqui, nec de re obscura, ut physici, aut arti ficiosa, ut mathematici, sed de illustri et facili et iam in uulgus peruagata loquitur.  quamquam non negatis nos intellegere quid sit uoluptas, sed quid ille dicat. e quo efficitur, non ut nos non intellegamus quae uis sit istius uerbi, sed ut ille suo more loquatur, nostrum neglegat. si enim idem dicit, quod hieronymus, qui censet summum bonum esse sine ulla molestia uiuere, cur mauult dicere uoluptatem quam uacuitatem doloris, ut ille facit, qui quid dicat intellegit? sin autem uoluptatem putat adiungendam eam, quae sit in motu—sic enim appellat hanc dulcem: 'in motu', illam nihil dolentis 'in stabilitate'—, quid tendit? cum efficere non possit ut cuiquam, qui ipse sibi notus sit, hoc est qui suam naturam sensumque perspexerit, uacuitas doloris et uoluptas idem esse uideatur. hoc est uim afferre, torquate, sensibus, extorquere ex animis cognitiones uerborum, quibus inbuti sumus. quis enim est, qui non uideat haec esse in natura rerum tria? unum, cum in uoluptate sumus, alterum, cum in dolore, tertium hoc, in quo nunc equidem sum, credo item uos, nec in dolore nec in uoluptate; ut in uoluptate sit, qui epuletur, in dolore, qui torqueatur. tu autem inter haec tantam multitudinem hominum interiectam non uides nec laetantium nec dolentium? 