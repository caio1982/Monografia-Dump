et quoniam de utilitate iam diximus, de efficiendi ratione dicamus. quo toto in genere quibuscum et contra quos et quo tempore et quo loco quibus facultatibus armorum, pecuniae, sociorum, earumue rerum quae ad quamque rem efficiendam pertinent possimus uti requirendum est. neque solum ea sunt quae nobis suppetunt sed etiam illa quae aduersantur uidenda; et si ex contentione procliuiora erunt nostra, non solum effici posse quae suademus erit persuadendum sed curandum etiam ut illa facilia, procliuia, iucunda uideantur. dissuadentibus autem aut utilitas labefactanda est aut  efficiendi difficultates efferendae, neque aliis ex praeceptis sed eisdem ex suasionis locis. uterque uero ad augendum habeat exemplorum aut recentium quo notiora sint aut ueterum quo plus auctoritatis habeant, copiam; maximeque sit in hoc genere meditatus, ut possit uel utilia ac necessaria saepe honestis uel haec illis anteferre. ad commouendos autem animos maxime proficient, si incitandi erunt, huiusmodi sententiae quae aut ad explendas cupiditates aut ad odium satiandum aut ad ulciscendas iniurias pertinebunt; sin autem reprimendi, de incerto statu fortunae dubiisque euentis rerum futurarum et retinendis suis fortunis si erunt secundae, sin autem aduersae, de periculo commonendi. atque hi quidem sunt perorationis loci. principia autem in sententiis dicendis breuia esse debent; non enim supplex ut ad iudicem uenit orator sed hortator atque auctor. quare proponere qua mente dicat, quid uelit, quibus de rebus dicturus sit debet, hortarique ad se breuiter dicentem audiendum. tota autem oratio simplex et grauis et sententiis debet ornatior esse quam uerbis. 