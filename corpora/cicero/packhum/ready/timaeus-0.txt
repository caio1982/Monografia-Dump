timaeus  multa sunt a nobis et in academicis conscripta contra physicos et saepe <cum> p. nigidio carneadeo more et modo disputata. fuit enim uir ille cum ceteris artibus, quae quidem dignae libero essent, ornatus omnibus, tum acer inuestigator et diligens earum rerum, quae a natura inuolutae uidentur; denique sic iudico, post illos nobiles pythagoreos, quorum disciplina extincta est quodam modo, cum aliquot saecla in italia siciliaque uiguisset, hunc extitisse, qui illam renouaret. qui cum me in ciliciam proficiscentem ephesi expectauisset romam ex legatione ipse decedens, uenissetque eodem mytilenis mei salutandi et uisendi causa cratippus, peripateticorum omnium, quos quidem ego audierim, meo iudicio facile princeps, perlibenter et nigidium uidi et cognoui cratippum. ac primum quidem tempus salutationis in percontatione consumpsimus * * *  quid est, quod semper sit neque ullum habeat ortum, et quod gignatur nec umquam sit? quorum alterum intellegentia et ratione conprehenditur, quod unum atque idem semper est; alterum, quod adfert opinionem sensus rationis expers, quod totum opinabile est, id gignitur et interit nec umquam esse  uere potest. omne autem, quod gignitur, ex aliqua causa gigni necesse est; nullius enim rei causa remota reperiri origo potest. quocirca si is, qui aliquod munus efficere molitur, eam speciem, quae semper eadem est, intuebitur atque id sibi proponet exemplar, praeclarum opus efficiat necesse est; sin autem eam, quae gignitur, numquam illam, quam expetet, pulchritudinem consequetur. omne igitur caelum siue mundus, siue quo alio uocabulo gaudet, hoc a nobis nuncupatus sitâ€”de quo id primum consideremus, quod principio est in omni quaestione considerandum, semperne fuerit nullo generatus ortu, an ortus sit ab aliquo temporis principatu. ortus est, quandoquidem cernitur et tangitur et est undique corporatus. omnia autem talia sensum mouent, sensusque mouentia quae sunt, eadem in opinatione considunt; quae ortum habere gignique diximus, nihil autem gigni posse sine causis. atque illum quidem quasi parentem huius uniuersitatis inuenire difficile et, cum iam inueneris, indicare in uulgus nefas. rursus igitur uidendum, ille fabricator huius tanti operis utrum sit imitatus exemplar, idne, quod semper unum <et> idem et sui simile, an id, quod generatum ortumque dicimus. atqui si pulcher est hic mundus et si probus eius artifex, profecto speciem aeternitatis imitari maluit, sin secus, quod ne dictu quidem fas est, generatum exemplum est pro aeterno secutus. non igitur dubium, quin aeternitatem maluerit exsequi, quandoquidem neque mundo quicquam pulchrius neque eius aedificatore praestantius. sic ergo generatus ad id est effectus, quod ratione sapientiaque conprehenditur atque aeternitate inmutabili continetur. ex quo efficitur, ut sit necesse hunc, quem cernimus, mundum simulacrum aeternum esse alicuius aeterni. difficillimum autem est in omni conquisitione rationis exordium. de iis igitur, quae diximus, haec sit prima distinctio. omni orationi cum iis rebus, de quibus explicat, uidetur esse cognatio. itaque cum de  re stabili et inmutabili disputat oratio, talis sit, qualis illa, quae neque redargui neque conuinci potest. cum autem ingressa est imitata et efficta simulacra, bene agi putat, si similitudinem ueri consequatur. quantum enim ad id, quod ortum est, aeternitas ualet, tantum ad fidem ueritas. quocirca si forte de deorum natura ortuque mundi disserentes minus id, quod auemus animo, consequemur, ut tota dilucide et plane exornata oratio sibi constet et ex omni parte secum ipsa consentiat, haut sane erit mirum, contentique esse debebitis, si probabilia dicentur. aequum est enim meminisse et me, qui disseram, hominem esse et uos, qui iudicetis, ut, si probabilia dicentur, ne quid ultra requiratis. 