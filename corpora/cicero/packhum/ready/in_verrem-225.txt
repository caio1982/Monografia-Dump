o tempus miserum atque acerbum prouinciae siciliae! o casum illum multis innocentibus calamitosum atque funestum! o istius nequitiam ac turpitudinem singularem! una atque eadem nox erat qua praetor amoris turpissimi flamma, classis populi romani praedonum incendio conflagrabat. adfertur nocte intempesta grauis huiusce mali nuntius syracusas; curritur ad praetorium, quo istum ex illo praeclaro conuiuio reduxerant paulo ante mulieres cum cantu atque symphonia. cleomenes, quamquam nox erat, tamen in publico esse non audet; includit se domi; neque  aderat uxor, quae consolari hominem in malis posset. huius autem praeclari imperatoris ita erat seuera domi disciplina ut in re tanta et tam graui nuntio nemo admitteretur, nemo esset qui auderet aut dormientem excitare aut interpellare uigilantem. iam uero re ab omnibus cognita concursabat urbe tota maxima multitudo. non enim, sicut erat antea semper consuetudo, praedonum aduentum significabat ignis e specula sublatus aut tumulo, sed flamma ex ipso incendio nauium et calamitatem acceptam et periculum reliquum nuntiabat. cum praetor quaereretur et constaret neminem ei nuntiasse, fit ad domum eius cum clamore concursus atque impetus. tum iste excitatus audit rem omnem ex timarchide, sagum sumit,—lucebat iam fere,— procedit in medium uini somni stupri plenus. excipitur ab omnibus eius modi clamore ut ei lampsaceni periculi similitudo uersaretur ante oculos; hoc etiam maius hoc uidebatur, quod in odio simili multitudo hominum haec erat maxima. tum istius acta commemorabatur, tum flagitiosa illa conuiuia, tum appellabantur a multitudine mulieres nominatim, tum quaerebant ex isto palam tot dies continuos per quos numquam uisus esset ubi fuisset, quid egisset, tum imperator ab isto praepositus cleomenes flagitabatur, neque quicquam propius est factum quam ut illud uticense exemplum de hadriano transferretur syracusas, ut duo sepulchra duorum praetorum improborum duabus in prouinciis constituerentur. uerum habita est a multitudine ratio temporis, habita tumultus, habita etiam dignitatis existimationisque communis, quod is est conuentus syracusis ciuium romanorum ut non modo illa prouincia,  uerum etiam hac re publica dignissimus existimetur. confirmant ipsi se, cum hic etiam tum semisomnus stuperet, arma capiunt, totum forum atque insulam, quae est urbis magna pars, complent. 