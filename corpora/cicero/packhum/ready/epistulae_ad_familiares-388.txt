x uel ix kal .  oct .   51  in castris ad cybistra m. tullius m. f. cicero pro cos. s. d. cos. pr. tr. pl. senatui s. u. u. b. e. e. q. u.  cum prid. kal. sext. in prouinciam uenissem neque maturius propter itinerum et nauigationum difficultatem uenire potuissem, maxime conuenire officio meo reique publicae conducere putaui parare ea quae ad exercitum quaeque ad rem militarem pertinerent. quae cum essent  a me cura magis et diligentia quam facultate et copia constituta nuntiique et litterae de bello a parthis in prouinciam syriam illato cottidie fere adferrentur, iter mihi faciendum per lycaoniam et per isauros et per cappadociam arbitratus sum. erat enim magna suspicio parthos, si ex syria egredi atque irrumpere in meam prouinciam conarentur, iter eo[s] per cappadociam, quod ea maxime pateret, esse facturos.  itaque cum exercitu per cappadociae partem eam quae cum cilicia continens est iter feci castraque ad cybistra, quod oppidum est ad montem taurum, locaui, ut art<a>uasdes, rex armenius, quocumque animo esset, sciret non procul a suis finibus exercitum populi romani esse, et deiotarum, fidelissimum regem atque amicissimum rei publicae nostrae, maxime coniunctum haberem, cuius et consilio et opibus adiuuari posset res publica.  quo cum in loco castra haberem equitatumque in ciliciam misissem, ut et meus aduentus iis ciuitatibus quae in ea parte essent nuntiatus firmiores animos omnium faceret et ego mature quid ageretur in syria scire possem, tempus eius tridui quod in iis castris morabar in magno officio et necessario mihi ponendum putaui. cum enim uestra auctoritas intercessisset ut ego regem ariobarzanem eusebem et philorhomaeum tuerer eiusque regis salutem et incolumitatem regnumque defenderem, regi regnoque praesidio essem, adiunxissetisque salutem eius regis populo senatuique magnae curae esse, quod nullo umquam de rege decretum esset a nostro ordine, existimaui me iudicium uestrum ad regem deferre debere eique praesidium meum et fidem et diligentiam polliceri, ut, quoniam salus ipsius, incolumitas regni mihi commendata esset a uobis, diceret si quid uellet.   quae cum essem in consilio meo cum rege locutus, initio ille orationis suae uobis maximas, ut debuit, deinde etiam mihi gratias egit, quod ei permagnum et perhonorificum uidebatur senatui populoque romano tantae curae esse salutem suam meque tantam diligentiam adhibere ut et mea fides et commendationis uestrae auctoritas perspici posset. atque ille primo, quod mihi maximae laetitiae fuit, ita mecum locutus est ut nullas insidias neque uitae suae neque regno diceret se aut intellegere fieri aut etiam suspicari. cum ego ei gratulatus essem idque me gaudere dixissem et tamen adulescentem essem cohortatus ut recordaretur casum illum interitus paterni et uigilanter se tueretur atque admonitu senatus consuleret saluti suae, tum a me discessit in oppidum cybistra.  postero autem die cum ariarathe, fratre suo, et cum paternis amicis maioribus natu ad me in castra uenit perturbatusque et flens, cum idem et frater faceret et amici, meam fidem, uestram commendationem implorare coepit. cum admirarer quid accidisset noui, dixit ad se indicia manifestarum insidiarum esse delata, quae essent ante aduentum meum occultata, quod ii qui ea patefacere possent propter metum reticuissent. eo autem tempore spe mei praesidi compluris ea quae scirent audacter ad se detulisse; in iis amantissimum sui, summa pietate praeditum fratrem dicere (ea quae is me quoque audiente dicebat) se sollicitatum esse ut regnare uellet; id uiuo fratre suo accidere non potuisse; se tamen ante illud tempus eam rem numquam in medium propter periculi metum protulisse. quae cum esset locutus, monui regem ut omnem diligentiam ad se conseruandum adhiberet, amicosque [in] patris eius atque aui  iudicio probatos hortatus sum regis sui uitam docti casu acerbissimo patris eius omni cura custodiaque defenderent.  cum rex a me equitatum cohortisque de exercitu meo postularet, etsi intellegebam uestro senatus consulto non modo posse me id facere sed etiam debere, tamen, cum res publica postularet propter cottidianos ex syria nuntios ut quam primum exercitum ad ciliciae fines adducerem, cumque mihi rex patefactis iam insidiis non egere exercitu populi romani sed posse <se> suis opibus defendere uideretur, illum cohortatus sum ut in sua uita conseruanda primum regnare disceret; a quibus perspexisset sibi insidias paratas, in eos uteretur iure regio; poena adficeret eos quos necesse esset, reliquos metu liberaret; praesidio exercitus mei ad eorum qui in culpa essent timorem potius quam ad contentionem uteretur; fore autem ut omnes, quoniam senatus consultum nossent, intellegerent me regi, si opus esset, ex auctoritate uestra praesidio futurum.  ita confirmato illo ex eo loco castra moui. iter in ciliciam facere institui, cum hac opinione e cappadocia discederem ut consilio uestro, casu incredibili ac paene diuino regem, quem uos honorificentissime appellassetis nullo postulante quemque meae fidei commendassetis et cuius salutem magnae uobis curae esse decressetis, meus aduentus praesentibus insidiis liberarit. quod ad uos a me scribi non alienum putaui, <ut> intellegeretis ex iis quae paene acciderunt uos multo ante ne ea acciderent prouidisse, eoque uos studiosius feci certiores quod in rege ariobarzane ea mihi signa uideor uirtutis, ingeni, fidei beneuolentiaeque erga uos perspexisse ut non sine causa tantam curam in eius uos salutem diligentiamque uideamini contulisse. 