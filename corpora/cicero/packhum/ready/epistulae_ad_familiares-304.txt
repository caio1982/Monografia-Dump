cicero seruio s. t. manlium, qui negotiatur thespiis, uehementer diligo. nam et semper me coluit diligentissimeque obseruauit et a studiis nostris non abhorret. accedit eo quod uarro murena magno opere eius causa uult omnia; qui ita existimauit, etsi suis litteris, quibus tibi manlium commendabat, ualde confideret, tamen mea commendatione aliquid accessionis fore. me quidem cum manli familiaritas tum uarronis studium commouit ut ad te quam accuratissime scriberem.  gratissimum igitur mihi feceris si huic commendationi meae tantum tribueris quantum cui tribuisti plurimum, id est, si t. manlium quam maxime, quibuscumque rebus honeste ac pro tua dignitate poteris, iuueris atque ornaueris; ex ipsiusque praeterea gratissimis et humanissimis moribus confirmo tibi te eum quem soles fructum a bonorum uirorum officiis exspectare esse capturum.