ac facti quidem controuersia in omnia tempora potest tribui. nam quid factum sit, potest quaeri, hoc modo: occideritne aiacem ulixes; et quid fiat, hoc modo: bonone animo sint erga populum romanum fregellani; et quid futurum sit, hoc modo: si carthaginem reliquerimus incolumem, num quid sit incommodi ad rem publicam peruenturum.  nominis est controuersia, cum de facto conuenit et quaeritur, id quod factum est quo nomine appelletur. quo in genere necesse est ideo nominis esse controuersiam, quod de re ipsa non conueniat; non quod de facto non constet, sed quod id, quod factum sit, aliud alii uideatur esse et idcirco alius alio nomine id appellet. quare in eiusmodi generibus definienda res erit uerbis et breuiter describenda, ut, si quis sacrum ex priuato subripuerit, utrum fur an sacrilegus sit iudicandus; nam id cum quaeritur, necesse erit definire utrumque, quid  sit fur, quid sacrilegus, et sua descriptione ostendere alio nomine illam rem, de qua agitur, appellare oportere atque aduersarii dicunt.  generis est controuersia, cum et, quid factum sit, conuenit et, quo id factum nomine appellari oporteat, constat et tamen, quantum et cuiusmodi et omnino quale sit, quaeritur, hoc modo: iustum an iniustum, utile an inutile, et omnia, in quibus, quale sit id, quod factum est, quaeritur sine ulla nominis controuersia. huic generi hermagoras partes quattuor subposuit, deliberatiuam, demonstratiuam, iuridicialem, negotialem. quod eius, ut nos putamus, non mediocre peccatum reprehendendum uidetur, uerum breui, ne aut, si taciti praeterierimus, sine causa non secuti putemur aut, si diutius in hoc constiterimus, moram atque impedimentum reliquis praeceptis intulisse uideamur. si deliberatio et demonstratio genera sunt causarum, non possunt recte partes alicuius generis causae putari; eadem enim res alii genus esse, alii pars potest, eidem genus esse et pars non potest. deliberatio autem et demonstratio genera sunt causarum. nam aut nullum causae genus est aut iudiciale solum aut et iudiciale et demonstratiuum et deliberatiuum. nullum dicere causae esse genus, cum causas esse multas dicat et in eas praecepta det, amentia est; unum iudiciale autem solum esse qui potest, cum deliberatio et demonstratio neque ipsae similes inter se sint et ab iudiciali genere plurimum dissideant et suum quaeque finem habeat, quo referri debeat? relinquitur ergo, ut omnia tria genera sint causarum. [deliberatio et demonstratio non possunt recte  partes alicuius generis causae putari. male igitur eas generalis constitutionis partes esse dixit.] 