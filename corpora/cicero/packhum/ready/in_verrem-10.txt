uerum quod ego laboribus periculis inimicitiisque meis tum cum admissum erit dedecus seuere me persecuturum esse polliceor, id ne accidat tu tua auctoritate, sapientia, diligentia, m'. glabrio, potes prouidere. suscipe causam iudiciorum; suscipe causam seueritatis, integritatis, fidei, religionis; suscipe causam senatus, ut is hoc iudicio probatus cum populo romano et in laude et in gratia esse possit. cogita, quo loco sis, quid dare populo romano, quid reddere maioribus tuis debeas; fac tibi paternae legis aciliae ueniat in mentem, qua lege populus romanus de pecuniis repetundis optimis iudiciis seuerissimisque iudicibus usus est. circumstant te summae auctoritates, quae te obliuisci laudis domesticae non sinant, quae te noctes diesque commoneant fortissimum tibi patrem, sapientissimum auum, grauissimum socerum fuisse. quare si glabrionis patris uim et acrimoniam ceperis ad resistendum hominibus audacissimis, si aui scaeuolae prudentiam ad prospiciendas insidias quae tuae atque horum famae comparantur, si soceri scauri constantiam, ut ne quis te de uera et certa possit sententia demouere, intelleget populus romanus integerrimo atque honestissimo praetore delectoque consilio nocenti reo magnitudinem pecuniae plus habuisse momenti ad suspicionem criminis quam ad rationem salutis.  mihi certum est non committere ut in hac causa praetor nobis consiliumque mutetur. non patiar rem in id tempus adduci ut quos adhuc serui designatorum consulum non mouerunt, cum eos nouo exemplo uniuersos arcesserent, eos tum lictores consulum uocent; ut homines miseri,  antea socii atque amici populi romani, nunc serui ac supplices, non modo ius suum fortunasque omnis eorum imperio amittant, uerum etiam deplorandi iuris sui potestatem non habeant. non sinam profecto causa a me perorata, quadraginta diebus interpositis, tum nobis denique responderi cum accusatio nostra in obliuionem diuturnitatis adducta sit. non committam ut tum haec res iudicetur, cum haec frequentia totius italiae roma discesserit, quae conuenit uno tempore undique comitiorum ludorum censendique causa. huius iudici et laudis fructum et offensionis periculum uestrum, laborem sollicitudinemque nostram, scientiam quid agatur, memoriamque quid a quoque dictum sit, omnium puto esse oportere. faciam hoc non nouum, sed ab iis qui nunc principes nostrae ciuitatis sunt ante factum, ut testibus utar statim: illud a me nouum, iudices, cognoscetis, quod ita testis constituam ut crimen totum explicem, ubi id interrogando argumentis atque oratione firmauero, tum testis ad crimen adcommodem, ut nihil inter illam usitatam accusationem atque hanc nouam intersit, nisi quod in illa tum cum omnia dicta sunt testes dantur, hic in singulas res dabuntur, ut illis quoque eadem interrogandi facultas argumentandi dicendique sit. si quis erit qui perpetuam orationem accusationemque desideret, altera actione audiet; nunc id quod facimus,— <quia> ea ratione facimus, ut malitiae illorum consilio nostro occurramus,—necessario fieri intellegat. haec primae actionis erit accusatio. dicimus c. uerrem, cum multa  libidinose, multa crudeliter in ciuis romanos atque socios, multa in deos hominesque nefarie fecerit, tum praeterea quadringentiens sestertium ex sicilia contra leges abstulisse. hoc testibus, hoc tabulis priuatis publicisque auctoritatibus ita uobis planum faciemus ut hoc statuatis, etiamsi spatium ad dicendum nostro commodo uacuosque dies habuissemus, tamen oratione longa nihil opus fuisse. dixi. 