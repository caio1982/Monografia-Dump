ex .  Nov .   54 CICERO ATTICO SAL. O exspectatas mihi tuas litteras! o gratum adventum! o con- stantiam promissi et fidem miram! o navigationem amandam! quam mehercule ego valde timebam recordans superioris tuae transmissionis δέρρεις. sed, nisi fallor, citius te quam scribis videbo. credo enim te putasse tuas mulieres in Apulia esse; quod cum secus erit quid te Apulia moretur? an Vestorio dandi sunt dies et ille Latinus Ἀττικισμὸς ex intervallo regustan- dus? quin tu huc advolas et invisis illius nostrae rei publicae germanae puta<mina>? vide nummos ante comitia tributim uno loco divisos palam, vide absolutum Gabinium, olface dictaturam, fruere iustitio et omnium rerum licentia, perspice aequitatem animi mei et ludum et contemptionem Selicianae unciae et mehercule cum Caesare suavissimam coniunctionem;  haec enim me una ex hoc naufragio tabula delectat. qui quidem Quintum meum tuumque, di boni, quem ad modum tractat honore, dignitate, gratia! non secus ac si ego essem imperator. hibernam legionem eligendi optio delata commodum, ut ad me Quintus scribit. hunc tu non ames? quem igitur istorum?  Sed heus tu, scripseramne tibi me esse legatum Pompeio et extra urbem quidem fore ex Id. Ian.? visum est hoc mihi ad multa quadrare. sed quid plura? coram, opinor, reliqua, ut tu tamen aliquid exspectes. Dionysio plurimam salutem; cui quidem ego non modo servavi sed etiam aedificavi locum. quid quaeris? ad summam laetitiam meam quam ex tuo reditu capio magnus illius adventus cumulus accedit. quo die [ad me] venies, tu, si me amas, apud me cum tuis maneas. 