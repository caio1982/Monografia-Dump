ex .  nou .   54 cicero attico sal. o exspectatas mihi tuas litteras! o gratum aduentum! o constantiam promissi et fidem miram! o nauigationem amandam! quam mehercule ego ualde timebam recordans superioris tuae transmissionis δέρρεις. sed, nisi fallor, citius te quam scribis uidebo. credo enim te putasse tuas mulieres in apulia esse; quod cum secus erit quid te apulia moretur? an uestorio dandi sunt dies et ille latinus Ἀττικισμὸς ex interuallo regustandus? quin tu huc aduolas et inuisis illius nostrae rei publicae germanae puta<mina>? uide nummos ante comitia tributim uno loco diuisos palam, uide absolutum gabinium, olface dictaturam, fruere iustitio et omnium rerum licentia, perspice aequitatem animi mei et ludum et contemptionem selicianae unciae et mehercule cum caesare suauissimam coniunctionem;  haec enim me una ex hoc naufragio tabula delectat. qui quidem quintum meum tuumque, di boni, quem ad modum tractat honore, dignitate, gratia! non secus ac si ego essem imperator. hibernam legionem eligendi optio delata commodum, ut ad me quintus scribit. hunc tu non ames? quem igitur istorum?  sed heus tu, scripseramne tibi me esse legatum pompeio et extra urbem quidem fore ex id. ian.? uisum est hoc mihi ad multa quadrare. sed quid plura? coram, opinor, reliqua, ut tu tamen aliquid exspectes. dionysio plurimam salutem; cui quidem ego non modo seruaui sed etiam aedificaui locum. quid quaeris? ad summam laetitiam meam quam ex tuo reditu capio magnus illius aduentus cumulus accedit. quo die [ad me] uenies, tu, si me amas, apud me cum tuis maneas. 