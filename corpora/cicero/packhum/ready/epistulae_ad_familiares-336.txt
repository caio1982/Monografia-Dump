51  uel  50  in cilicia cicero thermo pro pr. s. l. genucilio curuo iam pridem utor familiarissime, optimo uiro et homine gratissimo. eum tibi penitus commendo atque  trado, primum ut omnibus in rebus ei [te] commodes, quoad fides tua dignitasque patietur; patietur autem in omnibus; nihil enim abs te umquam quod sit alienum tuis aut etiam suis moribus postulabit. praecipue autem tibi commendo negotia eius quae sunt in hellesponto: primum ut obtineat id iuris in agris quod ei pariana ciuitas decreuit et dedit et quod semper obtinuit sine ulla controuersia; deinde, si quid habebit cum aliquo hellespontio controuersiae, ut in illam διοίκησιν reicias. sed non mihi uideor, cum tibi totum hominem diligentissime commendarim, singulas ad te eius causas perscribere debere. summa illa sit: quicquid offici, benefici, honoris in genucilium contuleris, id te existimabo in me ipsum atque in rem meam contulisse.