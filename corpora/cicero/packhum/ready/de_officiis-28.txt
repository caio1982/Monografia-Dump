illud autem maxime rarum genus est eorum, qui aut excellenti ingenii magnitudine aut praeclara eru ditione atque doctrina aut utraque re ornati spatium etiam deliberandi habuerunt, quem potissimum uitae cursum sequi uellent; in qua deliberatione ad suam cuiusque naturam consilium est omne reuocandum. nam cum in omnibus quae aguntur, ex eo, quomodo quisque natus est, ut supra dictum est, quid deceat, exquirimus, tum in tota uita constituenda multo est eius rei cura maior adhibenda, ut constare in perpetuitate uitae possimus nobismet ipsis nec in ullo officio claudicare. ad hanc autem rationem quoniam maximam uim natura habet, fortuna proximam, utriusque omnino habenda ratio est in deligendo genere uitae, sed naturae magis; multo enim et firmior est et constantior, ut fortuna nonunquam tamquam ipsa mortalis cum immortali natura pugnare uideatur. qui igitur ad naturae suae non uitiosae genus consilium uiuendi omne contulerit, is constantiam teneat, id enim maxime decet, nisi forte se intellexerit errasse in deligendo genere uitae. quod si acciderit, potest autem accidere, facienda morum institutorumque mutatio est. eam mutationem si tempora adiuuabunt, facilius commodiusque faciemus; sin minus, sensim erit pedetemptimque facienda, ut amicitias, quae minus delectent et minus probentur, magis decere censent sapientes sensim diluere quam repente praecidere. commutato autem genere uitae omni ratione curandum est ut id bono consilio fecisse uideamur. sed quoniam  paulo ante dictum est imitandos esse maiores, primum illud exceptum sit ne uitia sint imitanda, deinde si natura non feret, [ut quaedam imitari possint],—ut superioris filius africani, qui hunc paulo natum adoptauit, propter infirmitatem ualetudinis non tam potuit patris similis esse, quam ille fuerat sui—si igitur non poterit siue causas defensitare siue populum contionibus tenere siue bella gerere, illa tamen praestare debebit, quae erunt in ipsius potestate, iustitiam, fidem, liberalitatem, modestiam, temperantiam, quo minus ab eo id, quod desit, requiratur. optima autem hereditas a patribus traditur liberis omnique patrimonio praestantior gloria uirtutis rerumque gestarum, cui dedecori esse nefas et uitium iudicandum est. et quoniam officia non eadem disparibus aetatibus tribuuntur aliaque sunt iuuenum, alia seniorum, aliquid etiam de hac distinctione dicendum est. est igitur adulescentis maiores natu uereri exque iis deligere optimos et probatissimos, quorum consilio atque auctoritate nitatur; ineuntis enim aetatis inscitia senum constituenda et regenda prudentia est. maxime autem haec aetas a libidinibus arcenda est exercendaque in labore patientiaque et animi et corporis, ut eorum et in bellicis et in ciuilibus officiis uigeat industria. atque etiam cum relaxare animos et dare se iucunditati uolent, caueant intemperantiam, meminerint uerecun diae, quod erit facilius, si in eiusmodi quidem rebus maiores natu nolint interesse. senibus autem labores corporis minuendi, exercitationes animi etiam augendae uidentur, danda uero opera, ut et amicos et iuuentutem et maxime rem publicam consilio et prudentia quam plurimum adiuuent. nihil autem magis cauendum est senectuti quam ne languori se desidiaeque dedat; luxuria uero cum omni aetati turpis, tum senectuti foedissima est. 