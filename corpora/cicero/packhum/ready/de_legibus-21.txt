 quintus  adsentior frater, ut quod est rectum uerumque, <aeternum quoque> sit, neque cum litteris, quibus scita scribuntur, aut oriatur aut occidat.   marcus  ergo ut illa diuina mens summa lex est, item quom in homine est perfecta <ratio, sedet> in mente sapientis. quae sunt autem uarie et ad tempus descriptae populis, fauore magis quam re legum  nomen tenent. omnem enim legem, quae quidem recte lex appellari possit, esse laudabilem quidam talibus argumentis docent. constat profecto ad salutem ciuium ciuitatumque incolumitatem uitamque hominum quietam et beatam inuentas esse leges, eosque qui primum eiusmodi scita sanxerint, populis ostendisse ea se scripturos atque laturos, quibus illi adscitis susceptisque honeste beateque uiuerent, quaeque ita conposita sanctaque essent, eas leges uidelicet nominarunt. ex quo intellegi par est, eos qui perniciosa et iniusta populis iussa descripserint, quom contra fecerint quam polliciti professique sint, quiduis potius tulisse quam leges, ut perspicuum esse possit, in ipso nomine legis interpretando inesse uim et sententiam iusti et ueri legendi.  quaero igitur a te, quinte, sicut illi solent: quo si ciuitas careat, ob eam ipsam causam quod eo careat, pro nihilo habenda sit, id estne numerandum in bonis?   quintus  ac maxumis quidem.   marcus  lege autem carens ciuitas estne ob <id> ipsum habenda nullo loco?   quintus  dici aliter non potest. 