prid .  non .  sext .   44  neapoli brutus et cassius pr. s. d. antonio cos. s. u. b.  litteras tuas legimus simillimas edicti tui, contumeliosas, minacis, minime dignas quae a te nobis mitterentur. nos, antoni, te nulla lacessiimus iniuria neque miraturum credidimus si praetores et ea dignitate homines aliquid edicto postulassemus a consule. quod si indignaris ausos esse id facere, concede nobis ut doleamus ne hoc quidem abs te bruto et cassio tribui.  nam de dilectibus habitis et pecuniis imperatis, exercitibus sollicitatis et nuntiis trans mare missis quod te questum esse negas, nos quidem tibi credimus optimo animo te fecisse, sed tamen neque agnoscimus quicquam eorum et te miramur,  cum haec reticueris, non potuisse continere iracundiam tuam quin nobis de morte caesaris obiceres.  illud uero quem ad modum ferendum sit tute cogita, non licere praetoribus concordiae ac libertatis causa per edictum de suo iure decedere quin consul arma minetur. quorum fiducia nihil est quod nos terreas. neque enim decet aut conuenit nobis periculo ulli submittere animum nostrum neque est antonio postulandum ut iis imperet quorum opera liber est. nos si alia hortarentur ut bellum ciuile suscitare uellemus, litterae tuae nihil proficerent; nulla enim minantis auctoritas apud liberos est. sed pulchre intellegis non posse nos quoquam impelli et fortassis ea re minaciter agis ut iudicium nostrum metus uideatur.  nos in hac sententia sumus ut te cupiamus in libera re publica magnum atque honestum esse, uocemus te ad nullas inimicitias, sed tamen pluris nostram libertatem quam tuam amicitiam aestimemus. tu etiam atque etiam uide quid suscipias, quid sustinere possis; neque quam diu uixerit caesar sed quam non diu regnarit fac cogites. deos quaesumus consilia tua rei publicae salutaria sint ac tibi; si minus, ut salua atque honesta re publica tibi quam minimum noceant optamus. Â prid. non. sext.