nunc ad praemii quaestionem appositos locos exponemus. ratio igitur praemii quattuor est in partes distributa: in beneficia, in hominem, in praemii genus, in facultates.  beneficia ex sua ui, ex tempore, ex animo eius, qui fecit, ex casu considerantur. ex sua ui quaerentur hoc modo: magna an parua, facilia an difficilia, singularia sint an uulgaria, uera an falsa quadam exor natione honestentur; ex tempore autem, si tum, cum indigeremus, cum ceteri non possent aut nollent opitulari, si tum, cum spes deseruisset; ex animo, si non sui commodi causa, si eo consilio fecit omnia, ut hoc conficere posset; ex casu, si non fortuna, sed industria factum uidebitur aut si industriae fortuna obstitisse.  in hominem autem, quibus rationibus uixerit, quid sumptus in eam rem aut laboris insumpserit; ecquid aliquando tale fecerit; num alieni laboris aut deorum bonitatis praemium sibi postulet; num aliquando ipse talem ob causam aliquem praemio affici negarit oportere; aut num iam satis pro eo, quod fecerit, honos habitus sit; aut num necesse fuerit ei facere id, quod fecerit; aut num eiusmodi sit factum, ut, nisi fecisset, supplicio dignus esset, non, quia fecerit, praemio; aut num ante tempus praemium petat et spem incertam certo uenditet pretio; aut num, quod supplicium aliquod uitet, eo praemium postulet, uti de se praeiudicium factum esse uideatur.  in praemii autem genere, quid et quantum et quamobrem postuletur et quo et quanto quaeque res praemio digna sit, considerabitur; deinde, apud maiores quibus hominibus et quibus de causis talis honos habitus sit, quaeretur; deinde, ne is honos nimium peruulgetur. atque hic eius, qui contra aliquem praemium postulantem dicet, locus erit communis: praemia uirtutis et officii sancta et casta esse oportere neque ea aut cum inprobis communicari aut in mediocribus hominibus peruulgari; et alter: minus homines uirtutis cupidos fore uirtutis praemio peruulgato; quae  enim rara et ardua sint, ea experiendo pulchra et iucunda hominibus uideri; et tertius: si exsistant, qui apud maiores nostros ob egregiam uirtutem tali honore dignati sunt, nonne de sua gloria, cum pari praemio tales homines affici uideant, delibari putent? et eorum enumeratio et cum iis, quos contra dicas, comparatio. eius autem, qui praemium petet, facti sui amplificatio, eorum, qui praemio affecti sunt, cum suis factis contentio. deinde ceteros a uirtutis studio repulsum iri, si ipse praemio non sit affectus. 