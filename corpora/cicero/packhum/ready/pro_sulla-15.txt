iam enim faciam criminibus omnibus fere dissolutis, contra atque in ceteris causis fieri solet, ut nunc denique de uita hominis ac de moribus dicam. etenim de principio studuit animus occurrere magnitudini criminis, satis facere exspectationi hominum, de me aliquid ipso qui accusatus eram dicere; nunc iam reuocandi estis eo quo uos ipsa causa etiam tacente me cogit animos mentisque conuertere. omnibus in rebus, iudices, quae grauiores maioresque sunt, quid quisque uoluerit, cogitarit, admiserit, non ex crimine, sed ex moribus eius qui arguitur est ponderandum. neque enim potest quisquam nostrum subito fingi neque cuiusquam repente uita mutari aut natura conuerti. circumspicite paulisper mentibus uestris, ut alia mittamus, hosce ipsos homines qui huic adfines sceleri fuerunt. catilina contra rem publicam coniurauit. cuius aures umquam haec respuerunt? conatum esse audacter hominem a pueritia non solum intemperantia et scelere sed etiam consuetudine et studio in omni flagitio, stupro, caede uersatum? quis eum contra patriam pugnantem perisse miratur quem semper omnes ad ciuile latrocinium natum putauerunt? quis lentuli societates cum indicibus, quis insaniam libidinum, quis peruersam atque impiam religionem recordatur qui illum aut nefarie cogitasse aut stulte sperasse miretur?  quis de c. cethego atque eius in hispaniam profectione ac de uolnere q. metelli pii cogitat cui non ad illius poenam carcer aedificatus esse uideatur? omitto ceteros, ne sit infinitum; tantum a uobis peto ut taciti de omnibus quos coniurasse cognitum est cogitetis; intellegetis unum quemque eorum prius ab sua uita quam uestra suspicione esse damnatum. ipsum illum autronium, quoniam eius nomen finitimum maxime est huius periculo et crimini, non sua uita ac natura conuicit? semper audax, petulans, libidinosus; quem in stuprorum defensionibus non solum uerbis uti improbissimis solitum esse scimus uerum etiam pugnis et calcibus, quem exturbare homines ex possessionibus, caedem facere uicinorum, spoliare fana sociorum, comitatu et armis disturbare iudicia, in bonis rebus omnis contemnere, in malis pugnare contra bonos, non rei publicae cedere, non fortunae ipsi succumbere. huius si causa non manifestissimis rebus teneretur, tamen eum mores ipsius ac uita conuinceret. 