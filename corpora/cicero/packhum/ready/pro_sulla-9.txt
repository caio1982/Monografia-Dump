mihi cuiusquam salus tanti fuisset ut meam neglegerem? per me ego ueritatem patefactam contaminarem aliquo mendacio? quemquam denique ego iuuarem, a quo et tam crudelis insidias rei publicae factas et me potissimum consule constitutas putarem? quod si iam essem oblitus seueritatis et constantiae meae, tamne amens eram ut, cum litterae posteritatis causa repertae sint, quae subsidio obliuioni esse possent, ego recentem putarem memoriam cuncti senatus commentario meo posse superari? fero ego te, torquate, iam dudum fero, et non numquam animum incitatum ad ulciscendam orationem tuam reuoco ipse et reflecto, permitto aliquid  iracundiae tuae, do adulescentiae, cedo amicitiae, tribuo parenti. sed nisi tibi aliquem modum tute constitueris, coges oblitum me nostrae amicitiae habere rationem meae dignitatis. nemo umquam me tenuissima suspicione perstrinxit quem non peruerterim ac perfregerim. sed mihi hoc credas uelim: non eis libentissime soleo respondere quos mihi uideor facillime posse superare. tu quoniam minime ignoras consuetudinem dicendi meam, noli hac noua lenitate abuti mea, noli aculeos orationis meae, qui reconditi sunt, excussos arbitrari, noli id omnino a me putare esse amissum si quid est tibi remissum atque concessum. cum illae ualent apud me excusationes iniuriae tuae, iratus animus tuus, aetas, amicitia nostra, tum nondum statuo te uirium satis habere ut ego tecum luctari et congredi debeam. quod si esses usu atque aetate robustior, essem idem qui soleo cum sum lacessitus; nunc tecum sic agam tulisse ut potius iniuriam quam rettulisse gratiam uidear. neque uero quid mihi irascare intellegere possum. si, quod eum defendo quem tu accusas, cur tibi ego non suscenseo, quod accusas eum quem ego defendo? 'inimicum ego,' inquis, 'accuso meum.' et amicum ego defendo meum. 'non debes tu quemquam in coniurationis quaestione defendere.' immo nemo magis eum de quo nihil umquam est suspicatus quam is qui de aliis multa cognouit. 'cur dixisti testimonium in alios?' quia coactus sum. 'cur damnati sunt?' quia creditum est. 'regnum est dicere in quem uelis et defendere quem uelis.' immo seruitus est non dicere in quem uelis et non defendere quem uelis. ac si considerare coe peris utrum magis mihi hoc necesse fuerit facere an istud tibi, intelleges honestius te inimicitiarum modum statuere potuisse quam me humanitatis. at uero, cum honos agebatur familiae uestrae amplissimus, hoc est consulatus parentis tui, sapientissimus uir familiarissimis suis non suscensuit, pater tuus, cum sullam et defenderent et laudarent? intellegebat hanc nobis a maioribus esse traditam disciplinam ut nullius amicitia ad pericula propulsanda impediremur. at erat huic iudicio longe dissimilis illa contentio. tum adflicto p. sulla consulatus uobis pariebatur, sicuti partus est; honoris erat certamen; ereptum repetere uos clamitabatis, ut uicti in campo in foro uinceretis; tum qui contra uos pro huius salute pugnabant, amicissimi uestri, quibus non irascebamini, consulatum uobis eripiebant, honori uestro repugnabant, et tamen id inuiolata uestra amicitia, integro officio, uetere exemplo atque instituto optimi cuiusque faciebant. ego uero quibus ornamentis aduersor tuis aut cui dignitati uestrae repugno? quid est quod iam ab hoc expetas? honos ad patrem, insignia honoris ad te delata sunt. tu ornatus exuuiis huius uenis ad eum lacerandum quem interemisti, ego iacentem et spoliatum defendo et protego. atque hic tu et reprehendis me quia defendam et irasceris; ego autem non modo tibi non irascor sed ne reprehendo quidem factum tuum. te enim existimo tibi statuisse quid faciendum putares et satis idoneum offici tui iudicem <esse> potuisse. 