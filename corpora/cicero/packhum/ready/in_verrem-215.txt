age porro, tu, qui tam religiosum existimari te uoluisti interpretem foederum, cur tauromenitanis frumentum, cur netinis imperasti? quarum ciuitatum utraque foederata est. ac netini quidem sibi non defuerunt ac, simul pronuntiasti libenter te mamertinis remittere, te adierunt et eandem suam causam foederis esse docuerunt. tu aliter decernere eadem in causa non potuisti; pronuntias netinos frumentum dare non debere et ab his tamen exigis. cedo mihi eiusdem praetoris litteras et rerum decretarum et frumenti imperati.  litterae rerum decretarum.  quid potius in hac tanta et tam turpi inconstantia suspicari possumus, iudices, quam id quod necesse est, aut isti a netinis pecuniam cum posceret non datam, aut id esse actum ut intellegerent mamertini bene se apud istum tam  multa pretia ac munera conlocasse, cum idem alii iuris ex eadem causa non obtinerent?  hic mihi etiam audebit mentionem facere mamertinae laudationis! in qua quam multa sint uulnera quis est uestrum, iudices, quin intellegat? primum <enim> in iudiciis qui decem laudatores dare non potest, honestius est ei nullum dare quam illum quasi legitimum numerum consuetudinis non explere. tot in sicilia ciuitates sunt quibus tu per triennium praefuisti: arguunt ceterae, paucae et paruae <ui> et metu repressae silent, una laudat. hoc quid est nisi intellegere quid habeat utilitatis uera laudatio, sed tamen ita prouinciae praefuisse ut hac utilitate necessario sit carendum? deinde, quod alio loco antea dixi, quae est ista tandem laudatio, cuius laudationis legati et principes et publice tibi nauem aedificatam et priuatim se ipsos abs te spoliatos expilatosque esse dixerunt? postremo quid aliud isti faciunt, cum te soli ex sicilia laudant, nisi testimonio nobis sunt omnia te sibi esse largitum quae tu de re publica nostra detraxeris? quae colonia est in italia tam bono iure, quod tam immune municipium, quod per hosce annos tam commoda uacatione omnium rerum sit usum quam mamertina ciuitas? per triennium soli ex foedere quod debuerunt non dederunt, soli isto praetore omnium rerum immunes fuerunt, soli in istius imperio ea condicione uixerunt ut populo romano nihil darent, uerri nihil negarent. 