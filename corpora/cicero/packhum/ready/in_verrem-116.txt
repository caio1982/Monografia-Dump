sentio, iudices, moderandum mihi esse iam orationi meae fugiendamque uestram satietatem. non uersabor in uno genere diutius, et ita cetera de oratione mea tollam ut in causa tamen relinquam. audietis agrigentinorum, fortissimorum uirorum, diligentissimorum aratorum, querimonias; cognoscetis entellinorum, hominum summi laboris summaeque industriae, dolorem et iniurias; heracliensium, gelensium, soluntinorum incommoda proferentur; catinensium, locupletissimorum hominum amicissimorumque, agros uexatos ab apronio cognoscetis; tyndaritanam, nobilissimam ciuitatem, cephaloeditanam, haluntinam, apolloniensem, enguinam, capitinam perditas esse hac iniquitate decumarum intellegetis; inensibus, murgentinis, assorinis, helorinis, ietinis nihil omnino relictum; cetarinos, scherinos, paruarum ciuitatum homines, omnino abiectos esse ac perditos; omnis denique agros decumanos per triennium populo romano ex parte decuma, c. uerri ex omni reliquo uectigalis fuisse, et plerisque aratoribus nihil omnino superfuisse; si cui quid [autem] aut relictum aut remissum sit, id fuisse tantum quantum ex eo quo istius auaritia contenta fuit redundarit.  duarum mihi ciuitatum reliquos feci agros, iudices, fere  optimos ac nobilissimos, aetnensem et leontinum. horum ego agrorum missos faciam quaestus trienni; unum annum eligam, quo facilius id quod institui explicare possim. sumam annum tertium, quod et recentissimus est et ab isto ita administratus ut, cum se certe decessurum uideret, non laboraret si aratorem nullum in sicilia omnino esset relicturus. agri aetnensis et leontini decumas agemus. attendite, iudices, diligenter. agri sunt feraces, annus tertius, decumanus apronius. de aetnensibus perpauca dicam; dixerunt enim ipsi priore actione publice. memoria tenetis artemidorum aetnensem, legationis eius principem, publice dicere apronium uenisse aetnam cum ueneriis; uocasse ad se magistratus, imperasse ut in foro sibi medio lecti sternerentur, cotidie solitum esse non modo in publico, sed etiam de publico conuiuari; cum in eius conuiuiis symphonia caneret maximisque poculis ministraretur, retineri solitos esse aratores, atque ab eis non modo per iniuriam sed etiam per contumeliam tantum exprimi frumenti quantum apronius imperasset. audistis haec, iudices; quae nunc ego omnia praetereo et relinquo. nihil de luxuria aproni loquor, nihil de insolentia, nihil de permissa ab isto licentia, nihil de singulari nequitia ac turpitudine: tantum de quaestu ac lucro dicam unius agri et unius anni, quo facilius uos coniecturam de triennio et de tota sicilia facere possitis. sed mihi aetnensium breuis est ratio; ipsi enim uenerunt, ipsi publicas litteras deportauerunt; docuerunt uos quid lucelli fecerit homo non malus, familiaris praetoris, apronius. id, quaeso, ex ipsorum testimonio cognoscite.  <recita.  testimonium aetnensium. > quid ais? dic, dic, quaeso, clarius, ut populus romanus de suis uectigalibus, de suis aratoribus, de suis sociis atque amicis audiat.  l med. , hs  l . per deos immortalis! unus ager uno anno trecenta milia mod. tritici et praeterea hs  l  lucri dat apronio! tantone minoris decumae uenierunt quam fuerunt, an, cum satis magno uenissent, hic tantus tamen frumenti pecuniaeque numerus ab aratoribus per uim ablatus est? utrum enim horum dixeris, in eo culpa et crimen haerebit. nam illud quidem non dices—quod utinam dicas!—ad apronium non peruenisse tantum. ita te non modo publicis tenebo sed etiam priuatis aratorum pactionibus ac litteris ut intellegas non te diligentiorem in faciendis furtis fuisse quam me in deprehendendis. hoc tu feres? hoc quisquam defendet? hoc hi, si aliter de te statuere uoluerint, sustinebunt? uno aduentu ex uno agro q. apronium, praeter eam quam dixi pecuniam numeratam,  ccc  milia mod. tritici lucri nomine sustulisse! quid? hoc aetnenses soli dicunt? immo etiam centuripini, qui agri aetnensis multo maximam partem possident; quorum legatis, hominibus nobilissimis, androni et artemoni, senatus ea mandata dedit quae publice ad ciuitatem ipsorum pertinebant; de iis iniuriis quas ciues centuripini non in suis sed in aliorum finibus acceperant, senatus et populus centuripinus legatos noluit mittere; ipsi aratores centuripini, qui numerus est in sicilia maximus hominum honestissimorum et locupletissimorum, tris legatos, ciuis suos, delegerunt, ut eorum testimonio non unius agri sed prope totius siciliae calamitates cognosceretis. arant enim tota sicilia fere centuripini, et hoc in te grauiores certioresque testes sunt, quod ceterae ciuitates suis solum incommodis commouentur, centuripini, quod in omnium  fere finibus possessiones habent, etiam ceterarum ciuitatum damna ac detrimenta senserunt. 