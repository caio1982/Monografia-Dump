c .  iii id .  mai .   43  romae m. cicero s. d. d. bruto imp. cos. desig. tris uno die a te accepi epistulas, unam breuem, quam flacco uolumnio dederas, duas pleniores, quarum alteram tabellarius t. uibi attulit, alteram ad me misit lupus.  ex tuis litteris et ex graecei oratione non modo non restinctum bellum sed etiam inflammatum uidetur. non dubito autem pro tua singulari prudentia quin perspicias, si aliquid firmitatis nactus sit antonius, omnia tua illa praeclara in rem publicam merita ad nihilum esse uentura. ita enim romam erat nuntiatum, ita persuasum omnibus, cum paucis inermis, perterri<ti>s metu, fracto animo fugisse antonium. qui si ita se habet ut, quem ad modum audiebam de graeceio, confligi cum eo sine periculo non possit, non ille mihi fugisse a mutina uidetur sed locum belli gerendi mutasse. itaque homines alii facti sunt. non nulli etiam queruntur quod persecuti non sitis; opprimi potuisse, si celeritas adhibita esset, existimant. omnino est hoc populi maximeque nostri, in eo potissimum abuti libertate per quem eam consecutus sit; sed tamen prouidendum est ne quae iusta querela esse possit. res se sic habet: is bellum confecerit qui antonium oppresserit. hoc quam uim habeat te existimare malo quam me apertius scribere. 