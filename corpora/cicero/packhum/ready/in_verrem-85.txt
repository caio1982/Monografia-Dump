non quaero unde  cccc  amphoras mellis habueris, unde tantum melitensium, unde  l  tricliniorum lectos, unde tot candelabra; non, inquam, iam quaero unde haec habueris,  sed quo tantum tibi opus fuerit, id quaero. omitto de melle, sed tantumne melitensium, quasi etiam amicorum uxores, tantum lectorum, quasi omnium istorum uillas ornaturus esses? et cum haec paucorum mensuum ratio in his libellis sit, facite ut uobis trienni totius ueniat in mentem. sic contendo, ex his paruis libellis apud unum magistrum societatis repertis uos iam coniectura adsequi posse cuius modi praedo iste in illa prouincia fuerit, quam multas cupiditates, quam uarias, quam infinitas habuerit, quantam pecuniam non solum numeratam, uerum etiam in huiusce modi rebus positam confecerit; quae uobis alio loco planius explicabuntur. nunc hoc attendite. his exportationibus quae recitatae sunt scribit hs  lx  socios perdidisse ex uicensima portori syracusis. pauculis igitur mensibus, ut hi pusilli et contempti libelli indicant, furta praetoris, quae essent hs  ∞ cc , ex uno oppido solo exportata sunt. cogitate nunc,—cum illa sicilia sit, hoc est insula quae undique exitus maritimos habeat,—quid ex ceteris locis exportatum putetis, quid agrigento, quid lilybaeo, quid panhormo, quid thermis, quid halaesa, quid catina, quid ex ceteris oppidis, quid uero messana, quem iste sibi locum maxime tutum esse arbitrabatur, ubi animo semper soluto liberoque erat, quod sibi iste mamertinos delegerat ad quos omnia quae aut diligentius seruanda aut occultius exportanda erant deportaret. his inuentis libellis ceteri remoti et diligentius sunt reconditi; nos tamen, ut omnes intellegant hoc nos sine cupiditate agere, his ipsis libellis contenti sumus. 