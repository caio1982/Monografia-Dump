c .  mai .   67  in tusculano <cicero attico sal.> cum essem in tusculano (erit hoc tibi pro illo tuo 'cum essem in ceramico'), uerum tamen cum ibi essem, roma puer a sorore tua missus epistulam mihi abs te adlatam dedit nuntiauitque eo ipso die post meridiem iturum eum qui ad te  proficisceretur. eo factum est ut epistulae tuae rescriberem aliquid, breuitate temporis tam pauca cogerer scribere.  primum tibi de nostro amico placando aut etiam plane restituendo polliceor. quod ego etsi mea sponte ante faciebam, eo nunc tamen et agam studiosius et contendam ab illo uehementius quod tantam ex epistula uoluntatem eius rei tuam perspicere uideor. hoc te intellegere uolo, pergrauiter illum esse offensum; sed quia nullam uideo grauem subesse causam, magno opere confido illum fore in officio et in nostra potestate.  signa nostra et hermeraclas, ut scribis, cum commodissime poteris, uelim imponas, et si quid aliud οἰκεῖον eius loci quem non ignoras reperies, et maxime quae tibi palaestrae gymnasique uidebuntur esse. etenim ibi sedens haec ad te scribebam, ut me locus ipse admoneret. praeterea typos tibi mando quos in tectorio atrioli possim includere et putealia sigillata duo. bibliothecam tuam caue cuiquam despondeas, quamuis acrem amatorem inueneris; nam ego omnis meas uindemiolas eo reseruo, ut illud subsidium senectuti parem.  de fratre, confido ita esse ut semper uolui et elaboraui. multa signa sunt eius rei, non minimum quod soror praegnans est.  de comitiis meis, et tibi me permisisse memini et ego iam pridem hoc communibus amicis qui te exspectant praedico, te non modo non arcessi a me sed prohiberi, quod intellegam multo magis interesse tua te agere quod agendum esset hoc tempore quam mea te adesse comitiis. proinde eo animo te uelim esse quasi mei negoti causa in ista loca missus esses. me  autem eum et offendes erga te et audies quasi mihi si quae parta erunt non modo te praesente sed per te parta sint. tulliola tibi diem dat, sponsorem non appellat.