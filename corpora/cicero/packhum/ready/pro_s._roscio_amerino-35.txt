uerum si a chrysogono, iudices, non impetramus ut pecunia nostra contentus sit, uitam ne petat, si ille adduci non potest ut, cum ademerit nobis omnia quae nostra erant propria, ne lucem quoque hanc quae communis est eripere cupiat, si  non satis habet auaritiam suam pecunia explere, nisi etiam crudelitati sanguis praebitus sit, unum perfugium, iudices, una spes reliqua est sex. roscio eadem quae rei publicae, uestra pristina bonitas et misericordia. quae si manet, salui etiam nunc esse possumus; sin ea crudelitas quae hoc tempore in re publica uersata est uestros quoque animos—id quod fieri profecto non potest—duriores acerbioresque reddit, actum est, iudices; inter feras satius est aetatem degere quam in hac tanta immanitate uersari. ad eamne rem uos reseruati estis, ad eamne rem delecti ut eos condemnaretis quos sectores ac sicarii iugulare non potuissent? solent hoc boni imperatores facere cum proelium committunt, ut in eo loco quo fugam hostium fore arbitrentur milites conlocent, in quos si qui ex acie fugerint de improuiso incidant. nimirum similiter arbitrantur isti bonorum emptores uos hic, talis uiros, sedere qui excipiatis eos qui de suis manibus effugerint. di prohibeant, iudices, ne hoc quod maiores consilium publicum uocari uoluerunt praesidium sectorum existimetur! an uero, iudices, uos non intellegitis nihil aliud agi nisi ut proscriptorum liberi quauis ratione tollantur, et eius rei initium in uestro iure iurando atque in sex. rosci periculo quaeri? dubium est ad quem maleficium pertineat, cum uideatis ex altera parte sectorem, inimicum, sicarium eundemque accusatorem hoc tempore, ex altera parte egentem, probatum suis filium, in quo non modo culpa nulla sed ne suspicio quidem potuit consistere? numquid hic aliud uidetis obstare roscio nisi quod patris bona uenierunt? 