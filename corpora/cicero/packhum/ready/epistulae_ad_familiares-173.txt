in .  sext .   46 cicero paeto dupliciter delectatus sum tuis litteris, et quod ipse risi et quod te intellexi iam posse ridere. me autem a te ut scurram uelitem malis oneratum esse non moleste tuli; illud doleo, in ista loca uenire me, ut constitueram, non potuisse. habuisses enim non hospitem sed contubernalem. at quem uirum! non eum quem tu es solitus promulside conficere. integram famem ad ouum adfero; itaque usque ad assum uitulinum opera perducitur. illa mea quae solebas antea laudare ('o hominem facilem! o hospitem non grauem!') abierunt. nam omnem nostram de re publica curam, cogitationem de dicenda in senatu sententia, commentationem causarum abiecimus, in epicuri nos, aduersari nostri, castra coiecimus, nec tamen ad hanc insolentiam sed ad illam tuam lautitiam, ueterem dico, cum in sumptum habebas; etsi numquam plura praedia habuisti.  proinde te para. cum homine et edaci tibi res est et qui iam aliquid intellegat; ὀψιμαθεῖς autem homines scis quam insolentes sint. dediscendae tibi sunt sportellae et artolagyni tui. nos iam †ex† artis tantum habemus ut uerrium tuum et camillum (qua munditia homines, qua elegantia!) uocare saepius audeamus. sed uide audaciam! etiam hirtio cenam dedi, sine pauone tamen. in ea cena cocus meus praeter ius feruens nihil <non> potuit imitari.   haec igitur est nunc uita nostra: mane salutamus domi et bonos uiros multos, sed tristis, et hos laetos uictores, qui me quidem perofficiose et peramanter obseruant. ubi salutatio defluxit, litteris me inuoluo; aut scribo aut lego. ueniunt etiam qui me audiunt quasi doctum hominem quia paulo sum quam ipsi doctior. inde corpori omne tempus datur. patriam eluxi iam et grauius et diutius quam ulla mater unicum filium.  sed cura, si me amas, ut ualeas, ne ego te iacente bona tua comedim; statui enim tibi ne aegroto quidem parcere.