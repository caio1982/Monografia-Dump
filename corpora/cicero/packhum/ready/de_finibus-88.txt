sed ut propius ad ea, cato, accedam, quae a te dicta sunt, pressius agamus eaque, quae modo dixisti, cum iis conferamus, quae tuis antepono. quae sunt igitur communia uobis cum antiquis, iis sic utamur quasi concessis; quae in controuersiam ueniunt, de iis, si placet, disseramus.  mihi uero, inquit, placet agi subtilius et, ut ipse dixisti, pressius. quae enim adhuc protulisti, popularia sunt, ego autem a te elegantiora desidero.  a mene tu? inquam. sed tamen enitar et, si minus multa mihi occurrent, non fugiam ista popularia. sed primum positum sit nosmet ipsos commendatos esse nobis primamque ex natura hanc habere appetitionem,  ut conseruemus nosmet ipsos. hoc conuenit; sequitur illud, ut animaduertamus qui simus ipsi, ut nos, quales oportet esse, seruemus. sumus igitur homines. ex animo constamus et corpore, quae sunt cuiusdam modi, nosque oportet, ut prima appetitio naturalis postulat, haec diligere constituereque ex his finem illum summi boni atque ultimi. quem, si prima uera sunt, ita constitui necesse est: earum rerum, quae sint secundum naturam, quam plurima et quam maxima adipisci. hunc igitur finem illi tenuerunt, quodque ego pluribus uerbis, illi breuius secundum naturam uiuere, hoc iis bonorum uidebatur extremum.  age nunc isti doceant, uel tu potius—quis enim ista melius?—, quonam modo ab isdem principiis profecti efficiatis, ut honeste uiuere—id est enim uel e uirtute uel naturae congruenter uiuere—summum bonum sit, et quonam modo aut quo loco corpus subito deserueritis omniaque ea, quae, secundum naturam cum sint, absint a nostra potestate, ipsum denique officium. quaero igitur, quo modo hae tantae commendationes a natura profectae subito a sapientia relictae sint. quodsi non hominis summum bonum quaereremus, sed cuiusdam animantis, is autem esset nihil nisi animus —liceat enim fingere aliquid eius modi, quo uerum facilius reperiamus—, tamen illi animo non esset hic uester finis. desideraret enim ualitudinem, uacuitatem doloris, appeteret etiam conseruationem sui earumque rerum custodiam finemque sibi constitueret secundum naturam uiuere, quod est, ut dixi, habere ea, quae secundum naturam sint, uel omnia uel plurima et maxima. cuiuscumque enim modi animal constitueris, necesse est, etiamsi id sine corpore sit, ut fingimus, tamen esse in animo quaedam similia eorum, quae  sunt in corpore, ut nullo modo, nisi ut exposui, constitui possit finis bonorum. chrysippus autem exponens differentias animantium ait alias earum corpore excellere, alias autem animo, non nullas ualere utraque re; deinde disputat, quod cuiusque generis animantium statui deceat extremum. cum autem hominem in eo genere posuisset, ut ei tribueret animi excellentiam, summum bonum id constituit, non ut excellere animus, sed ut nihil esse praeter animum uideretur. uno autem modo in uirtute sola summum bonum recte poneretur, si quod esset animal, quod totum ex mente constaret, id ipsum tamen sic, ut ea mens nihil haberet in se, quod esset secundum naturam, ut ualitudo est. sed id ne cogitari quidem potest quale sit, ut non repugnet ipsum sibi. 