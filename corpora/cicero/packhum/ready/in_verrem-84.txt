quod cum ita sit, nihil fingam tamen. meminero me non sumpsisse quem accusarem, sed recepisse quos defenderem; uos ex me causam non a me prolatam, sed ad me delatam audire oportere; me siculis satis esse facturum  si quae cognoui in sicilia, quae accepi ab ipsis, diligenter exposuero, populo romano si nullius uim, nullius potentiam pertimuero, uobis si facultatem uere atque honeste iudicandi fide et diligentia mea fecero, mihimet si ne minimum quidem de meo curriculo uitae, quod mihi semper propositum fuit, decessero. quapropter nihil est quod metuas ne quid in te confingam: etiam quod laetere habes. multa enim quae scio a te esse commissa, quod aut nimium turpia aut parum credibilia sunt, praetermittam. tantum agam de hoc toto nomine societatis. ut iam scire possis, quaeram decretumne sit. cum id inuenero, quaeram remotaene sint litterae. cum id quoque constabit, uos iam hoc me tacito intellegetis: si illi qui hoc istius causa decreuerunt equites romani nunc idem in eum iudices essent, istum sine dubio condemnarent, de quo litteras eas quae istius furta indicarent et ad se missas et suo decreto remotas scirent esse. quem igitur ab iis equitibus romanis, qui istius causa cupiunt omnia, qui ab eo benignissime tractati sunt, condemnari necesse esset, is a uobis, iudices, ulla uia aut ratione absolui potest?  ac ne forte ea, quae remota de medio atque erepta nobis sunt, omnia ita condita fuisse atque ita abdita latuisse uideantur ut haec diligentia, quam ego a me exspectari maxime puto, nihil eorum inuestigare, nihil adsequi potuerit, â€”quae consilio aliquo aut ratione inueniri potuerunt inuenta sunt, iudices: manifestis in rebus hominem iam teneri uidebitis. nam quod in publicanorum causis uel plurimum  aetatis meae uersor uehementerque illum ordinem obseruo, satis commode mihi uideor eorum consuetudinem usu tractandoque cognosse. itaque ut hoc comperi, remotas esse litteras societatis, habui rationem eorum annorum per quos iste in sicilia fuisset; dein quaesiui, quod erat inuentu facillimum, qui per eos annos magistri illius societatis fuissent, apud quos tabulae fuissent. sciebam enim hanc magistrorum qui tabulas haberent consuetudinem esse, ut, cum tabulas nouo magistro traderent, exempla litterarum ipsi habere non nollent. itaque ad l. uibium, equitem romanum, uirum primarium, quem reperiebam magistrum fuisse eo ipso anno qui mihi maxime quaerendus erat, primum ueni. sane homini praeter opinionem improuiso incidi. scrutatus sum quae potui et quaesiui omnia: inueni duos solos libellos a l. canuleio missos sociis ex portu syracusis, in quibus erat scripta ratio mensuum complurium rerum exportatarum istius nomine sine portorio: itaque obsignaui statim. <non> erat haec ex eodem genere quod ego maxime genus ex sociorum litteris reperire cupiebam; uerum tantum inueni, iudices, quod apud uos quasi exempli causa proferre possem. sed tamen quicquid erit in his libellis, quantulumcumque uidebitur esse, hoc quidem certe manifestum erit: de ceteris ex hoc coniecturam facere debebitis. recita mihi, quaeso, hunc primum libellum, deinde illum alterum.  libelli canuleiani.  