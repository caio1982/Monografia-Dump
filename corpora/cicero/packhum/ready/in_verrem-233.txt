sthenius hic thermitanus cum hoc capillo atque ueste, domo sua tota expilata, mentionem tuorum furtorum non facit; sese ipsum abs te repetit, nihil amplius; totum enim tua libidine et scelere ex sua patria, in qua multis uirtutibus ac beneficiis princeps fuit, sustulisti. dexo hic, quem uidetis, non quae publice tyndaride, non quae priuatim sibi eripuisti, sed unicum miser abs te filium optimum atque innocentissimum flagitat; non ex litibus aestimatis tuis pecuniam domum, sed ex tua calamitate cineri atque ossibus fili sui solacium uult aliquod reportare. hic tam  grandis natu eubulida hoc tantum exacta aetate laboris itinerisque suscepit, non ut aliquid de suis bonis recuperaret, sed ut, quibus oculis cruentas ceruices fili sui uiderat, isdem te condemnatum uideret. si per l. metellum licitum esset, iudices, matres illorum miserorum sororesque ueniebant; quarum una, cum ego ad heracleam noctu accederem, cum omnibus matronis eius ciuitatis et cum multis facibus mihi obuiam uenit, et ita,—me suam salutem appellans, te suum carnificem nominans, fili nomen implorans,—mihi ad pedes misera iacuit quasi ego eius excitare ab inferis filium possem. faciebant hoc itidem ceteris in ciuitatibus grandes natu matres et item parui liberi miserorum; quorum utrumque aetas laborem et industriam meam, fidem et misericordiam uestram requirebat. itaque ad me, iudices, hanc querimoniam praeter ceteras sicilia detulit; lacrimis ego huc, non gloria inductus accessi, ne falsa damnatio, ne carcer, ne catenae, ne uerbera, ne secures, ne cruciatus sociorum, ne sanguis innocentium, ne denique etiam exsanguia corpora mortuorum, ne maeror parentum ac propinquorum magistratibus nostris quaestui posset esse. hunc ego si metum siciliae damnatione istius per uestram fidem et ueritatem deiecero, iudices, satis officio meo, satis illorum uoluntati qui a me hoc petiuerunt factum esse arbitrabor. 