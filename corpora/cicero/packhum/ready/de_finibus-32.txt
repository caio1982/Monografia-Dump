hoc uero non uidere, maximo argumento esse uoluptatem illam, qua sublata neget se intellegere omnino quid sit bonum—eam autem ita persequitur: quae palato percipiatur, quae auribus; cetera addit, quae si appelles, honos praefandus sit—hoc igitur,  quod solum bonum seuerus et grauis philosophus nouit, idem non uidet ne expetendum quidem esse, quod eam uoluptatem hoc eodem auctore non desideremus, cum dolore careamus. quam haec sunt contraria! hic si definire, si diuidere didicisset, si loquendi uim, si denique consuetudinem uerborum teneret, numquam in tantas salebras incidisset. nunc uides, quid faciat. quam nemo umquam uoluptatem appellauit, appellat; quae duo sunt, unum facit. hanc in motu uoluptatem —sic enim has suaues et quasi dulces uoluptates appellat—interdum ita extenuat, ut m'. curium putes loqui, interdum ita laudat, ut quid praeterea sit bonum neget se posse ne suspicari quidem. quae iam oratio non a philosopho aliquo, sed a censore opprimenda est. non est enim uitium in oratione solum, sed etiam in moribus. luxuriam non reprehendit, modo sit uacua infinita cupiditate et timore. hoc loco discipulos quaerere uidetur, ut, qui asoti esse uelint, philosophi ante fiant.  a primo, ut opinor, animantium ortu petitur origo summi boni. 'simul atque natum animal est, gaudet uoluptate et eam appetit ut bonum, aspernatur dolorem ut malum.' de malis autem et bonis ab iis animalibus, quae nondum deprauata sint, ait optime iudicari. haec et tu ita posuisti, et uerba uestra sunt. quam multa uitiosa! summum enim bonum et malum uagiens puer utra uoluptate diiudicabit, stante an mouente? quoniam,  si dis placet, ab epicuro loqui discimus. si stante, hoc natura uidelicet uult, saluam esse se, quod concedimus; si mouente, quod tamen dicitis, nulla turpis uoluptas erit, quae praetermittenda sit, et simul non proficiscitur animal illud modo natum a summa uoluptate, quae est a te posita in non dolendo. 