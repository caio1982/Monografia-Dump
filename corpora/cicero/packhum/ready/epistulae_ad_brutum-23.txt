brutus ciceroni salutem particulam litterarum tuarum, quas misisti octauio, legi missam ab attico mihi. studium tuum curaque de salute mea nulla me noua uoluptate adfecit. non solum enim usitatum sed etiam cottidianum est aliquid audire de te quod pro nostra dignitate fideliter atque honorifice dixeris aut feceris. at dolore quantum maximum capere animo possum eadem illa pars epistulae scripta ad octauium de nobis adfecit. sic enim illi gratias agis de re publica, tam suppliciter ac demisse—quid scribam? pudet condicionis ac fortunae, sed tamen scribendum est—commendas nostram salutem illi (quae morte qua non perniciosior?) ut prorsus prae te feras non sublatam dominationem sed dominum commutatum esse. uerba tua recognosce et aude negare seruientis aduersus regem istas esse preces. unum ais esse quod ab eo postuletur et exspectetur, ut eos ciuis de quibus uiri boni populusque romanus bene existimet saluos uelit. quid si nolit? non erimus? atqui non esse quam esse per illum praestat. ego me dius fidius non existimo tam omnis deos auersos esse a salute  populi romani ut octauius orandus sit pro salute cuiusquam ciuis, non dicam pro liberatoribus orbis terrarum. iuuat enim magnifice loqui et certe decet aduersus ignorantis quid pro quoque timendum aut a quoque petendum sit.  hoc tu, cicero, posse fateris octauium et illi amicus es? aut, si me carum habes, uis romae uideri, cum ut ibi esse possem commendandus puero illi fuerim? cui quid agis gratias, si ut nos saluos esse uelit et patiatur rogandum putas? an hoc pro beneficio habendum est quod se quam antonium esse maluerit a quo ista petenda essent? uindici quidem alienae dominationis, non uicario, ecquis supplicat ut optime meritis de re publica liceat esse saluis? ista uero imbecillitas et desperatio, cuius culpa non magis in te residet quam in omnibus aliis, et caesarem in cupiditatem regni impulit et antonio post interitum illius persuasit ut interfecti locum occupare conaretur et nunc puerum istum extulit, ut tu iudicares precibus esse impetrandam salutem talibus uiris misericordiaque unius uix etiam nunc uiri tutos fore nos aut nulla alia re. quod si romanos nos esse meminissemus, non audacius dominari cuperent postremi homines quam id nos prohiberemus, neque magis irritatus esset antonius regno caesaris quam ob eiusdem mortem deterritus.  tu quidem, consularis et tantorum scelerum uindex, quibus oppressis uereor ne in breue tempus dilata sit abs te pernicies, qui potes intueri quae gesseris, simul et ista uel probare uel ita demisse ac facile pati ut probantis speciem habeas? quod autem tibi cum antonio priuatim odium? nempe quia postulabat haec, salutem ab se peti, precariam nos incolumitatem habere a quibus ipse libertatem accepisset, esse arbitrium suum de re publica, quaerenda esse arma  putasti quibus dominari prohiberetur, scilicet ut illo prohibito rogaremus alterum qui se in eius locum reponi pateretur, non ut esset sui iuris ac mancipi res publica? nisi forte non de seruitute sed de condicione seruiendi recusatum est a nobis. atqui non solum bono domino potuimus antonio tolerare nostram fortunam sed etiam beneficiis atque honoribus ut participes frui quantis uellemus. quid enim negaret iis quorum patientiam uideret maximum dominationis suae praesidium esse? sed nihil tanti fuit quo uenderemus fidem nostram et libertatem. hic ipse puer, quem caesaris nomen incitare uidetur in caesaris interfectores, quanti aestimet, si sit commercio locus, posse nobis auctoribus tantum quantum profecto poterit, quoniam uiuere et pecunias habere et dici consulares uolumus! ceterum nequiquam perierit ille (cuius interitu quid gauisi sumus si mortuo <eo> nihilo minus seruituri eramus?), <si> nulla cura adhibetur.  sed mihi prius omnia di deaeque eripuerint quam illud iudicium quo non modo heredi eius quem occidi non concesserim quod in illo non tuli sed ne patri quidem meo, si reuiuiscat, ut patiente me plus legibus ac senatu possit. an hoc tibi persuasum est, fore ceteros ab eo liberos quo inuito nobis in ista ciuitate locus non sit? qui porro id quod petis fieri potest ut impetres? rogas enim uelit nos saluos esse: uidemur ergo tibi salutem accepturi cum uitam acceperimus? quam, si prius dimittimus dignitatem et libertatem, qui possumus accipere? an tu romae habitare, id putas incolumem esse? res, non locus, oportet praestet istuc mihi; neque incolumis caesare uiuo fui, nisi postea quam illud consciui facinus, neque usquam exsul esse possum, dum seruire et pati  contumelias peius odero malis omnibus aliis. nonne hoc est in easdem tenebras recidisse, <si> ab eo qui tyranni nomen adsciuit sibi, cum in graecis ciuitatibus liberi tyrannorum oppressis illis eodem supplicio adficiantur, petitur ut uindices atque oppressores dominationis salui sint? hanc ego ciuitatem uidere uelim aut putem ullam quae ne traditam quidem atque inculcatam libertatem recipere possit, plusque timeat in puero nomen sublati regis quam confidat sibi, cum illum ipsum qui maximas opes habuerit paucorum uirtute sublatum uideat.  me uero posthac ne commendaueris caesari tuo, ne te quidem ipsum, si me audies. ualde care aestimas tot annos quot ista aetas recipit si propter eam causam puero isti supplicaturus es. deinde, quod pulcherrime fecisti ac facis in antonio, uide ne conuertatur a laude maximi animi ad opinionem formidinis. nam si octauius tibi placet a quo de nostra salute petendum sit, non dominum fugisse sed amiciorem dominum quaesisse uideberis. quem quod laudas ob ea quae adhuc fecit plane probo. sunt enim laudanda, si modo contra alienam potentiam, non pro sua, suscepit eas actiones. cum uero iudicas tantum illi non modo licere sed etiam a te ipso tribuendum esse ut rogandus sit ne nolit esse nos saluos, nimium magnam mercedem statuis (id enim ipsum illi largiris quod per illum habere uidebatur res publica), neque hoc tibi in mentem uenit, si octauius illis dignus sit honoribus quia cum antonio bellum gerat, iis qui illud malum exciderint cuius istae reliquiae sunt nihil quo expleri possit eorum meritum tributurum umquam populum romanum, si omnia simul congesserit.  ac uide quanto diligentius homines metuant quam meminerint: quia antonius uiuat atque in armis sit, de caesare uero quod fieri potuit ac debuit transactum est neque iam  reuocari in integrum potest, octauius is est qui quid de nobis iudicaturus sit exspectet populus romanus, nos ii sumus de quorum salute unus homo rogandus uideatur.  ego uero, ut istuc reuertar, is sum qui non modo non supplicem sed etiam coerceam postulantis ut sibi supplicetur; aut longe a seruientibus abero mihique esse iudicabo romam ubicumque liberum esse licebit, ac uestri miserebor quibus nec aetas neque honores nec uirtus aliena dulcedinem uiuendi minuere potuerit. mihi quidem ita beatus esse uidebor, si modo constanter ac perpetuo placebit hoc consilium, ut relatam putem gratiam pietati meae. quid enim est melius quam memoria recte factorum et libertate contentum neglegere humana? sed certe non succumbam succumbentibus nec uincar ab iis qui se uinci uolunt, experiarque et temptabo omnia neque desistam abstrahere a seruitio ciuitatem nostram. si secuta fuerit quae debet fortuna, gaudebimus omnes; si minus, ego tamen gaudebo. quibus enim potius haec uita factis aut cogitationibus traducatur quam iis quae pertinuerint ad liberandos ciuis meos?  te, cicero, rogo atque hortor ne defatigere neu diffidas, semper in praesentibus malis prohibendis futura quoque, nisi ante sit occursum, explores ne se insinuent. fortem et liberum animum, quo et consul et nunc consularis rem publicam uindicasti, sine constantia et aequabilitate nullum esse putaris. fateor enim duriorem esse condicionem spectatae uirtutis quam incognitae. bene facta pro debitis exigimus; quae aliter eueniunt, ut decepti ab iis, infesto animo reprehendimus. itaque resistere antonio ciceronem, etsi maxima laude dignum est, tamen, quia ille consul hunc consularem merito praestare uidetur, nemo admiratur; idem cicero, si flexerit aduersus alios iudicium suum, quod tanta firmitate ac magnitudine <animi> direxit in exturbando antonio, non  modo reliqui temporis gloriam eripuerit sibi sed etiam praeterita euanescere coget; nihil enim per se amplum est nisi in quo iudici ratio exstat. * * * , quia neminem magis decet rem publicam amare libertatisque defensorem esse uel ingenio uel rebus gestis uel studio atque efflagitatione omnium.  qua re non octauius est rogandus ut uelit nos saluos esse. magis tute te exsuscita, ut eam ciuitatem in qua maxima gessisti liberam atque honestam fore putes, si modo sint populo duces ad resistendum improborum consiliis.