iam uero illud non solum contra legem hieronicam nec solum contra consuetudinem superiorum, sed etiam contra  omnia iura siculorum, quae habent a senatu populoque romano, ne quis extra suum forum uadimonium promittere cogatur. statuit iste ut arator decumano quo uellet decumanus uadimonium promitteret, ut hic quoque apronio, cum ex leontino usque lilybaeum aliquem uadaretur, ex miseris aratoribus calumniandi quaestus accederet. quamquam illa fuit ad calumniam singulari consilio reperta ratio, quod edixerat ut aratores iugera sationum suarum profiterentur. quae res cum ad pactiones iniquissimas magnam uim habuit, sicut ostendam, neque ad ullam utilitatem rei publicae pertinuit, tum uero ad calumnias, in quas omnes inciderent quos uellet apronius. ut enim quisque contra uoluntatem eius dixerat, ita in eum iudicium de professione iugerum postulabatur, cuius iudici metu magnus a multis frumenti numerus ablatus magnaeque pecuniae coactae sunt; non quo iugerum numerum uere profiteri esset difficile aut amplius etiam profiteri, quid enim in eo periculi esse posset? sed causa erat iudici postulandi quod ex edicto professus non esset. iudicium autem quod fuerit isto praetore, si quae cohors et qui comitatus fuerit meministis, scire debetis. quid igitur est quod ex hac iniquitate nouorum edictorum intellegi uelim, iudices? iniuriamne factam sociis? at uidetis. auctoritatem superiorum repudiatam? non audebit negare. tantum apronium isto praetore potuisse? confiteatur necesse est. sed uos fortasse, quod uos lex commonet, id in hoc loco quaeretis, num quas ex hisce rebus pecunias ceperit. docebo cepisse maximas, omnisque eas iniquitates de quibus antea dixi sui quaestus causa constituisse uincam, si prius illud propugnaculum quo contra omnis meos impetus usurum se putat ex defensione eius deiecero.  