loci autem qui ad quasque quaestiones accommodati sint deinceps est uidendum. omnes illi quidem ad plerasque, sed alii ad alias, ut dixi, aptiores. ad coniecturam igitur maxime apta quae ex causis, quae ex effectis, quae ex coniunctis sumi possunt. ad definitionem autem pertinet ratio  et scientia definiendi. atque huic generi finitimum est illud quod appellari de eodem et de altero diximus, quod genus forma quaedam definitionis est; si enim quaeratur idemne sit pertinacia et perseuerantia, definitionibus iudicandum est. loci autem conuenient in eius generis quaestionem consequentis, antecedentis, repugnantis; adiuncti etiam eis qui sumuntur ex causis et effectis. nam si hanc rem illa sequitur, hanc autem non sequitur; aut si huic rei illa antecedit, huic non antecedit; aut si huic rei repugnat, illi non repugnat; aut si huius rei haec, illius alia causa est; aut si ex alio hoc, ex alio illud effectum est: ex quouis horum id de quo quaeritur idemne an aliud sit inueniri potest.  ad tertium genus quaestionis, in quo quale sit quaeritur, in comparationem ea cadunt quae paulo ante in comparationis loco enumerata sunt. in illud autem genus in quo de expetendo fugiendoque quaeritur adhibentur ea quae sunt aut animi aut corporis aut externa uel commoda uel incommoda. itemque cum de honesto turpique quaeritur, ad animi bona aut mala omnis oratio dirigenda est. cum autem de aequo et iniquo disseritur, aequitatis loci colligentur. hi cernuntur bipertito, et natura et instituto. natura partes habet duas, tributionem  sui cuique et ulciscendi ius. institutio autem aequitatis tripertita est: una pars legitima est, altera conueniens, tertia moris uetustate firmata. atque etiam aequitas tripertita dicitur esse: una ad superos deos, altera ad manes, tertia ad homines pertinere. prima pietas, secunda sanctitas, tertia iustitia aut aequitas nominatur. de proposito satis multa, deinceps de causa pauciora dicenda sunt. pleraque enim sunt ei cum proposito communia. 