tria sunt omnino genera dicendi quibus in singulis quidam floruerunt, peraeque autem, id quod uolumus, perpauci in omnibus. nam et grandiloqui, ut ita dicam, fuerunt cum ampla et sententiarum grauitate et maiestate uerborum, uehementes uarii copiosi graues, ad permouendos et conuertendos animos instructi et parati—quod ipsum alii aspera tristi horrida oratione neque perfecta atque conclusa, alii leui et structa et terminata—et contra tenues acuti, omnia docentes et dilucidiora, non ampliora facientes, subtili  quadam et pressa oratione <et> limata; in eodemque genere alii callidi sed impoliti et consulto rudium similes et imperitorum, alii in eadem ieiunitate concinniores, idem faceti, florentes etiam et leuiter ornati. est autem quidam interiectus inter hos medius et quasi temperatus nec acumine posteriorum nec fulmine utens superiorum, uicinus amborum, in neutro excellens, utriusque particeps uel utriusque, si uerum quaerimus, potius expers, isque uno tenore, ut aiunt, in dicendo fluit nihil afferens praeter facultatem et aequalitatem aut addit aliquos ut in corona toros omnemque orationem ornamentis modicis uerborum sententiarumque distinguit. horum singulorum generum quicumque uim in singulis consecuti sunt, magnum in oratoribus nomen habuerunt. sed quaerendum est satisne id quod uolumus effecerint. uidemus enim fuisse quosdam qui idem ornate ac grauiter, idem uersute et subtiliter dicerent. atque utinam in latinis talis oratoris simulacrum reperire possemus. esset egregium non quaerere externa, domesticis esse contentos. sed ego idem, qui in illo sermone nostro qui est expositus in bruto multum tribuerim latinis, uel ut hortarer alios uel quod amarem meos, recordor longe omnibus unum anteferre demosthenem, quem uelim accommodare ad eam quam sentiam eloquentiam, non ad eam quam in aliquo ipse cognouerim. hoc nec grauior exstitit quisquam nec callidior nec temperatior. itaque nobis monendi sunt ii  quorum sermo imperitus increbruit, qui aut dici se desiderant atticos aut ipsi attice uolunt dicere, ut mirentur hunc maxume quo ne athenas quidem ipsas magis credo fuisse atticas. quid enim sit atticum discant <ab illo> eloquentiamque ipsius uiribus, non imbecillitate sua metiantur. nunc enim tantum quisque laudat quantum se posse sperat imitari. sed tamen eos studio optumo, iudicio minus firmo praeditos docere quae sit propria laus atticorum non alienum puto. 