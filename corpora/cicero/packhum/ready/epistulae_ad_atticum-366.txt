iii Kal .  Sept .   45  Asturae <CICERO ATTICO SAL.> Lepidus ad me heri vesperi litteras misit Antio. nam ibi erat. habet enim domum quam nos vendidimus. rogat magno opere ut sim Kalendis in senatu; me et sibi et Caesari vehementer gratum esse facturum. puto equidem nihil esse. dixisset enim tibi fortasse aliquid Oppius, quoniam Balbus est aeger. sed tamen malui venire frustra quam desiderari si opus esset <et> moleste ferre postea. itaque hodie Anti, cras ante meridiem domi. tu velim, nisi te impedivisti, apud nos prid. Kal. cum Pilia.  Te spero cum Publilio confecisse. equidem Kalendis in Tusculanum recurram; me enim absente omnia cum illis transigi malo. Quinti fratris epistulam ad te misi, non satis humane illam quidem respondentem meis litteris sed tamen quod tibi satis sit, ut equidem existimo. tu videbis.