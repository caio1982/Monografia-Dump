tum brutus: ego uero, inquit, et ista, quae dicis, uideo qualia sint et hortensium magnum oratorem semper putaui maxumeque probaui pro messalla dicentem, cum tu afuisti.  sic ferunt, inquam, idque declarat totidem quot dixit, ut aiunt, scripta uerbis oratio. ergo ille a crasso consule et scaeuola usque ad paulum et marcellum consules floruit, nos in eodem cursu fuimus a sulla dictatore ad eosdem fere consules. sic q. hortensi uox exstincta fato suo est, nostra publico.  melius, quaeso, ominare, inquit brutus.  sit sane ut uis, inquam, et id non tam mea causa quam tua; sed fortunatus illius exitus, qui ea non uidit cum fierent, quae prouidit futura. saepe enim inter nos impendentis casus defleuimus, cum belli ciuilis causas in priuatorum cupiditatibus inclusas, pacis spem a publico consilio esse exclusam uideremus. sed illum uidetur felicitas ipsius, qua semper est usus, ab eis miseriis, quae consecutae sunt, morte uindicauisse.  nos autem, brute, quoniam post hortensi clarissimi oratoris mortem orbae eloquentiae quasi tutores relicti  sumus, domi teneamus eam saeptam liberali custodia, et hos ignotos atque impudentes procos repudiemus tueamurque ut adultam uirginem caste et ab amatorum impetu quantum possumus prohibeamus. equidem etsi doleo me in uitam paulo serius tamquam in uiam ingressum, priusquam confectum iter sit, in hanc rei publicae noctem incidisse, tamen ea consolatione sustentor quam tu mihi, brute, adhibuisti tuis suauissimis litteris, quibus me forti animo esse oportere censebas, quod ea gessissem, quae de me etiam me tacente ipsa loquerentur uiuerentque mortuo; quae, si recte esset, salute rei publicae, sin secus, interitu ipso testimonium meorum de re publica consiliorum darent. sed in te intuens, brute, doleo, cuius in adulescentiam per medias laudes quasi quadrigis uehentem transuersa incurrit misera fortuna rei publicae. hic me dolor tangit, haec me cura sollicitat et hunc mecum socium eiusdem et amoris et iudici. tibi fauemus, te tua frui uirtute cupimus, tibi optamus eam rem publicam in qua duorum generum amplissumorum renouare memoriam atque augere possis. tuum enim forum, tuum erat illud curriculum, tu illuc ueneras unus, qui non linguam modo acuisses exercitatione dicendi, sed et ipsam eloquentiam locupletauisses grauiorum artium instrumento et isdem artibus decus omne uirtutis cum summa eloquentiae laude iunxisses. ex te duplex nos afficit sollicitudo, quod et ipse re publica careas et illa te. tu tamen, etsi cursum ingeni tui, brute, premit haec importuna clades ciuitatis, contine te in tuis perennibus studiis et effice id quod iam propemodum uel plane potius effece ras, ut te eripias ex ea, quam ego congessi in hunc sermonem, turba patronorum. nec enim decet te ornatum uberrumis artibus, quas cum domo haurire non posses, arcessiuisti ex urbe ea, quae domus est semper habita doctrinae, numerari in uolgo patronorum. nam quid te exercuit pammenes uir longe eloquentissimus graeciae, quid illa uetus academia atque eius heres aristus hospes et familiaris meus, si quidem similes maioris partis oratorum futuri sumus? nonne cernimus uix singulis aetatibus binos oratores laudabilis constitisse? galba fuit inter tot aequalis unus excellens, cui, quem ad modum accepimus, et cato cedebat senior et qui temporibus illis aetate inferiores fuerunt; lepidus postea, deinde carbo; nam gracchi in contionibus multo faciliore et liberiore genere dicendi, quorum tamen ipsorum ad aetatem laus eloquentiae perfecta nondum fuit; antonius, crassus, post cotta, sulpicius, hortensius. nihil dico amplius, tantum dico: si mihi accidisset, ut numerarer in multis * * * si operosa est concursatio magis oportunorum * * * 