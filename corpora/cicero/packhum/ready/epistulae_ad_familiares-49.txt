sept .   46(?)  romae m. cicero s. d. m. marcello etsi eo te adhuc consilio usum intellego ut id reprehendere non audeam, non quin ab eo ipse dissentiam sed quod ea te sapientia esse iudicem ut meum consilium non anteponam tuo, tamen et amicitiae nostrae uetustas et tua summa erga me beneuolentia, quae mihi iam a pueritia tua cognita est, me hortata est ut ea scriberem ad te quae et saluti tuae conducere arbitrarer et non aliena esse ducerem a dignitate.  ego eum te esse qui horum malorum initia multo ante uideris, consulatum magnificentissime atque optime gesseris, praeclare memini. sed idem etiam illa uidi, neque te consilium ciuilis belli ita gerendi nec copias cn. pompei nec genus exercitus probare semperque summe diffidere; qua in sententia me quoque fuisse memoria tenere te arbitror. itaque neque tu multum interfuisti rebus gerendis et ego id semper egi ne interessem. non enim iis rebus pugnabamus quibus ualere poteramus, consilio, auctoritate, causa, quae erant in nobis superiora, sed lacertis et uiribus, quibus pares non eramus. uicti sumus igitur; aut, si uinci dignitas non potest, fracti certe et abiecti. in quo tuum consilium nemo potest non maxime laudare, quod cum spe uincendi simul abiecisti certandi etiam cupiditatem ostendistique sapientem et bonum ciuem initia belli ciuilis inuitum suscipere, extrema libenter non persequi. qui non idem consilium quod tu secuti sunt, eos uideo in duo genera esse distractos; aut enim renouare bellum conati sunt, ii qui se in africam contulerunt, aut, quem ad modum nos, uictori sese crediderunt. medium  quoddam tuum consilium fuit, qui hoc fortasse humilis animi duceres, illud pertinacis.  fateor a plerisque, uel dicam ab omnibus, sapiens tuum consilium, a multis etiam magni ac fortis animi iudicatum. sed habet ista ratio, ut mihi quidem uidetur, quendam modum, praesertim cum nihil tibi deesse arbitrer ad tuas fortunas omnis obtinendas praeter uoluntatem. sic enim intellexi, nihil aliud esse quod dubitationem adferret ei penes quem est potestas nisi quod uereretur ne tu illud beneficium omnino non putares. de quo quid sentiam nihil attinet dicere, cum appareat ipse quid fecerim. sed tamen, si iam ita constituisses ut abesse perpetuo malles quam ea quae nolles uidere, tamen id cogitare deberes, ubicumque esses, te fore in eius ipsius quem fugeres potestate. qui si facile passurus esset te carentem patria et fortunis tuis quiete et libere uiuere, cogitandum tibi tamen esset romaene et domi tuae, cuicuimodi res esset, an mitylenis aut rhodi malles uiuere. sed cum ita late pateat eius potestas quem ueremur ut terrarum orbem complexa sit, nonne mauis sine periculo tuae domi esse quam cum periculo alienae? equidem, etiam si oppetenda mors esset, domi atque in patria mallem quam in externis atque alienis locis.  hoc idem omnes qui te diligunt sentiunt; quorum est magna pro tuis maximis clarissimisque uirtutibus multitudo. habemus etiam rationem rei familiaris tuae, quam dissipari nolumus. nam etsi nullam potest accipere iniuriam quae futura perpetua sit, propterea quod neque is qui tenet rem publicam patietur neque ipsa res publica, tamen impetum praedonum in tuas fortunas fieri nolo. ii autem qui essent auderem scribere nisi te intellegere confiderem.  hic te unius sollicitudines, unius etiam multae et adsiduae lacrimae, c. marcelli, fratris optimi, deprecantur. nos cura  et dolore proximi sumus, precibus tardiores quod ius adeundi, cum ipsi deprecatione eguerimus, non habemus, gratia tantum possumus quantum uicti. sed tamen consilio studio marcello non desumus; a tuis reliquis non adhibemur. ad omnia parati sumus.