quo autem pacto deceat incise membratimue dici iam uidebimus; nunc quot modis mutentur comprehensiones conclusionesque dicendum est. fluit omnino numerus a primo tum incitatius breuitate pedum tum proceritate tardius. cursum contentiones magis requirunt, expositiones rerum tarditatem. insistit autem ambitus modis pluribus, e quibus unum est secuta asia maxume qui dichoreus uocatur, cum duo extremi  chorei sunt, id est e singulis longis et breuibus. explanandum est enim, quoniam ab aliis eidem pedes aliis uocabulis nominantur. dichoreus non est ille quidem sua sponte uitiosus in clausulis, sed in orationis numero nihil est tam uitiosum quam si semper est idem. cadit autem per se ipse ille praeclare, quo etiam satietas formidanda est magis. me stante c. carbo c. f. tr. pl. in contione dixit his uerbis: 'o m. druse, patrem appello'—haec quidem duo binis pedibus incisim; dein membratim: 'tu dicere solebas sacram esse rem publicam'—haec autem membra ternis; post ambitus: 'quicumque eam uiolauissent, ab omnibus esse ei poenas persolutas'—dichoreus; nihil enim ad rem, extrema illa longa sit an breuis; deinde: 'patris dictum sapiens temeritas filii comprobauit'—hoc dichoreo tantus clamor contionis excitatus est, ut admirabile esset. quaero nonne id numerus effecerit. uerborum ordinem immuta, fac sic: 'comprobauit filii temeritas': iam nihil erit, etsi temeritas ex tribus breuibus et longa est, quem aristoteles ut optumum probat, a quo dissentio. 'at eadem uerba, eadem sententia.' animo istuc satis est, auribus non satis. sed id crebrius fieri non oportet; primum enim numerus agnoscitur, deinde satiat, postea cognita facilitate contemnitur. 