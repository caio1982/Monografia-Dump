prid .  non .  nou .   48  brundisi <cicero attico sal.> quae me causae mouerint, quam acerbae, quam graues, quam nouae, coegerintque impetu magis quodam animi uti quam cogitatione, non possum ad te sine maximo dolore scribere. fuerunt quidem tantae ut id quod uides effecerint. itaque nec quid ad te scribam de meis rebus nec quid a te petam reperio; rem et summam negoti uides.  equidem ex tuis litteris intellexi et iis quas communiter cum aliis scripsisti et iis quas tuo nomine, quod etiam mea sponte uidebam, te subita re quasi debilitatum nouas rationes tuendi mei quaerere.  quod scribis placere ut propius accedam iterque per oppida noctu faciam, non sane uideo quem ad modum id fieri possit. neque enim ita apta habeo deuersoria ut tota tempora diurna in iis possim consumere neque ad id quod quaeris multum interest utrum me homines in oppido uideant an in uia. sed tamen hoc ipsum sicut alia considerabo quem ad modum commodissime fieri posse uideatur.  ego propter incredibilem et animi et corporis molestiam conficere pluris litteras non potui; iis tantum rescripsi a quibus acceperam. tu uelim et basilo et quibus praeterea uidebitur, etiam seruilio, conscribas, ut tibi uidebitur, meo nomine. quod  tanto interuallo nihil omnino ad uos scripsi, his litteris profecto intellegis rem mihi deesse de qua scribam, non uoluntatem.  quod de uatinio quaeris, neque illius neque cuiusquam mihi praeterea officium deest, si reperire possent qua in re me iuuarent. quintus auersissimo a me animo patris fuit. eodem corcyra filius uenit. inde profectos eos una cum ceteris arbitror.