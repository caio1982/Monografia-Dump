nam quis hoc non intellegit, istum absolutum dis hominibusque inuitis tamen ex manibus populi romani eripi nullo modo posse? quis hoc non perspicit, praeclare nobiscum actum iri si populus romanus istius unius supplicio contentus fuerit, ac non sic statuerit, non istum maius in sese scelus concepisse,—cum fana spoliarit, cum tot homines innocentis necarit, cum ciuis romanos morte, cruciatu, cruce adfecerit, cum praedonum duces accepta pecunia dimiserit,—quam eos, si qui istum tot tantis tam nefariis sceleribus coopertum iurati sententia sua liberarint? non est, non est in hoc homine cuiquam peccandi locus, iudices; non is est reus, non id tempus, non id consilium, (metuo ne quid adrogantius apud talis uiros uidear dicere), ne actor quidem est is cui reus tam nocens, tam perditus, tam conuictus aut occulte subripi aut impune eripi possit. his ego iudicibus non probabo c. uerrem contra leges pecuniam cepisse? sustinebunt tales uiri se tot senatoribus, tot equitibus romanis, tot ciuitatibus, tot hominibus honestissimis ex tam inlustri prouincia, tot populorum priuatorumque litteris non credidisse, tantae populi romani uoluntati restitisse? sustineant: reperiemus, si istum uiuum ad aliud iudicium perducere poterimus, quibus probemus istum in quaestura pecuniam publicam cn. carboni consuli datam auertisse, quibus persuadeamus istum alieno nomine  a quaestoribus urbanis, quod priore actione didicistis, pecuniam abstulisse; erunt qui et in eo quoque audaciam eius reprehendant, quod aliquot nominibus de capite quantum commodum fuerit frumenti decumani detraxerit; erunt etiam fortasse, iudices, qui illum eius peculatum uel acerrime uindicandum putent, quod iste m. marcelli et p. africani monumenta, quae nomine illorum, re uera populi romani et erant et habebantur, ex fanis religiosissimis et ex urbibus sociorum atque amicorum non dubitarit auferre. emerserit ex peculatus etiam iudicio: meditetur de ducibus hostium quos accepta pecunia liberauit, uideat quid de illis respondeat quos in eorum locum subditos domi suae reseruauit, quaerat non solum quem ad modum nostro crimini, uerum etiam quo pacto suae confessioni possit mederi, meminerit se priore actione, clamore populi romani infesto atque inimico excitatum, confessum esse duces praedonum a se securi non esse percussos, se iam tum esse ueritum ne sibi crimini daretur eos ab se pecunia liberatos; fateatur, id quod negari non potest, se priuatum hominem praedonum duces uiuos atque incolumis domi suae, posteaquam romam redierit, usque dum per me licuerit retinuisse. hoc in illo maiestatis iudicio si licuisse sibi ostenderit, ego oportuisse concedam. ex hoc quoque euaserit: proficiscar eo quo me iam pridem uocat populus romanus; de iure enim libertatis et ciuitatis suum putat esse iudicium, et recte putat. confringat iste sane ui sua consilia senatoria, quaestiones omnium perrumpat, euolet ex uestra seueritate: mihi credite, artioribus apud populum romanum laqueis tenebitur. credet his equitibus romanis populus romanus qui ad uos ante producti testes ipsis  inspectantibus ab isto ciuem romanum, qui cognitores homines honestos daret, sublatum esse in crucem dixerunt; credent omnes  u  et  xxx  tribus homini grauissimo atque ornatissimo, m. annio, qui se praesente ciuem romanum securi percussum esse dixit; audietur a populo romano uir primarius, eques romanus, l. flauius, qui suum familiarem herennium, negotiatorem ex africa, cum eum syracusis amplius centum ciues romani cognoscerent lacrimantesque defenderent, pro testimonio dixit securi esse percussum; probabit fidem et auctoritatem et religionem suam l. suettius, homo omnibus ornamentis praeditus, qui iuratus apud uos dixit multos ciuis romanos in lautumiis istius imperio crudelissime per uim morte esse multatos. hanc ego causam cum agam beneficio populi romani de loco superiore, non uereor ne aut istum uis ulla ex populi romani suffragiis eripere, aut a me ullum munus aedilitatis amplius aut gratius populo romano esse possit. 