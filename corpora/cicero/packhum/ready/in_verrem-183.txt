ac primo, iudices, hoc signum mercuri dicebat iste tyndaritanos m. marcello huic aesernino uendidisse, atque hoc sua causa etiam m. marcellum ipsum sperabat esse dicturum; quod mihi numquam ueri simile uisum est, adulescentem illo loco natum, patronum siciliae, nomen suum isti ad translationem criminis commodaturum. uerum tamen ita mihi res tota prouisa atque praecauta est ut, si maxime esset inuentus qui in se suscipere istius culpam crimenque cuperet, tamen is proficere nihil posset. eos enim deduxi testis et eas litteras deportaui ut de istius facto dubium esse nemini possit. publicae litterae sunt deportatum mercurium esse messanam sumptu publico; dicunt quanti; praefuisse huic negotio publice legatum poleam. quid? is ubi est? praesto est, testis est. proagori sopatri iussu. quis est hic? qui ad statuam adstrictus est. quid? is ubi est? uidistis hominem et uerba eius audistis. demoliendum curauit demetrius gymnasiarchus, quod is ei loco praeerat. quid? hoc nos dicimus? immo uero ipse praesens. romae nuper ipsum istum esse pollicitum sese id signum legatis redditurum si eius rei testificatio tolleretur cautumque esset eos testimonium non esse dicturos,—dixit  hoc apud uos zosippus, et ismenias, homines nobilissimi et principes tyndaritanae ciuitatis.  quid? agrigento nonne eiusdem p. scipionis monumentum, signum apollinis pulcherrimum, cuius in femore litteris minutis argenteis nomen myronis erat inscriptum, ex aesculapi religiosissimo fano sustulisti? quod quidem, iudices, cum iste clam fecisset, cum ad suum scelus illud furtumque nefarium quosdam homines improbos duces atque adiutores adhibuisset, uehementer commota ciuitas est. uno enim tempore agrigentini beneficium africani, religionem domesticam, ornamentum urbis, indicium uictoriae, testimonium societatis requirebant. itaque ab iis qui principes in ea ciuitate erant praecipitur et negotium datur quaestoribus et aedilibus ut noctu uigilias agerent ad aedis sacras. etenim iste agrigenti—credo propter multitudinem illorum hominum atque uirtutem, et quod ciues romani, uiri fortes atque honesti, permulti in illo oppido coniunctissimo animo cum ipsis agrigentinis uiuunt ac negotiantur—non audebat palam poscere aut tollere quae placebant. herculis templum est apud agrigentinos non longe a foro, sane sanctum apud illos et religiosum. ibi est ex aere simulacrum ipsius herculis, quo non facile dixerim quicquam me uidisse pulchrius—tametsi non tam multum in istis rebus intellego quam multa uidi—usque eo, iudices, ut rictum eius ac mentum paulo sit attritius, quod in precibus et gratulationibus non solum id uenerari uerum etiam osculari solent. ad hoc templum, cum esset iste agrigenti, duce timarchide repente nocte intempesta seruorum armatorum fit concursus atque impetus. clamor a uigilibus fanique custodibus tollitur; qui primo cum obsistere ac defendere conarentur, male mulcati clauis ac fustibus  repelluntur. postea conuulsis repagulis ecfractisque ualuis demoliri signum ac uectibus labefactare conantur. interea ex clamore fama tota urbe percrebruit expugnari deos patrios, non hostium aduentu necopinato neque repentino praedonum impetu, sed ex domo atque ex cohorte praetoria manum fugitiuorum instructam armatamque uenisse. nemo agrigenti neque aetate tam adfecta neque uiribus tam infirmis fuit qui non illa nocte eo nuntio excitatus surrexerit, telumque quod cuique fors offerebat arripuerit. itaque breui tempore ad fanum ex urbe tota concurritur. horam amplius iam in demoliendo signo permulti homines moliebantur; illud interea nulla lababat ex parte, cum alii uectibus subiectis conarentur commouere, alii deligatum omnibus membris rapere ad se funibus. ac repente agrigentini concurrunt; fit magna lapidatio; dant sese in fugam istius praeclari imperatoris nocturni milites. duo tamen sigilla perparuula tollunt, ne omnino inanes ad istum praedonem religionum reuertantur. numquam tam male est siculis quin aliquid facete et commode dicant, uelut in hac re aiebant in labores herculis non minus hunc immanissimum uerrem quam illum aprum erymanthium referri oportere. 