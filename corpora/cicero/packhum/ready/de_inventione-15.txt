nunc de narratione ea, quae causae continet expositionem, dicendum uidetur. oportet igitur eam tres habere res: ut breuis, ut aperta, ut probabilis sit. breuis erit, si, unde necesse est, inde initium sumetur et non ab ultimo repetetur, et si, cuius rei satis erit summam dixisse, eius partes non dicentur—nam saepe satis est, quid factum sit, dicere, ut ne narres, quemadmodum sit factum—, et si non longius, quam quo opus  est, in narrando procedetur, et si nullam in rem aliam transibitur; et si ita dicetur, ut nonnumquam ex eo, quod dictum est, id, quod non est dictum, intellegatur; et si non modo id, quod obest, uerum etiam id, quod nec obest nec adiuuat, praeteribitur; et si semel unum quicque dicetur; et si non ab eo, quo in proxime desitum erit, deinceps incipietur. ac multos imitatio breuitatis decipit, ut, cum se breues putent esse, longissimi sint; cum dent operam, ut res multas breui dicant, non ut omnino paucas res dicant et non plures, quam necesse sit. nam plerisque breuiter uidetur dicere, qui ita dicit: 'accessi ad aedes. puerum uocaui. respondit. quaesiui dominum. domi negauit esse.' hic, tametsi tot res breuius non potuit dicere, tamen, quia satis fuit dixisse: 'domi negauit esse', fit rerum multitudine longus. quare hoc quoque in genere uitanda est breuitatis imitatio et non minus rerum non necessariarum quam uerborum multitudine supersedendum est. aperta autem narratio poterit esse, si, ut quidque primum gestum erit, ita primum exponetur, et rerum ac temporum ordo seruabitur, ut ita narrentur, ut gestae res erunt aut ut potuisse geri uidebuntur. hic erit considerandum, ne quid perturbate, ne quid contorte dicatur, ne quam in aliam rem transeatur, ne ab ultimo repetatur, ne ad extremum prodeatur, ne quid, quod ad rem pertineat, praetereatur; et omnino, quae praecepta de breuitate sunt, hoc quoque in genere sunt conseruanda. nam saepe res parum est intellecta longitudine magis quam obscuritate narrationis. ac uerbis quoque dilucidis utendum est; quo  de genere dicendum est in praeceptis elocutionis. probabilis erit narratio, si in ea uidebuntur inesse ea, quae solent apparere in ueritate; si personarum dignitates seruabuntur; si causae factorum exstabunt; si fuisse facultates faciundi uidebuntur; si tempus idoneum, si spatii satis, si locus opportunus ad eandem rem, qua de re narrabitur, fuisse ostendetur; si res et ad eorum, qui agent, naturam et ad uulgi morem et ad eorum, qui audient, opinionem accommodabitur. ac ueri quidem similis ex his rationibus esse poterit: illud autem praeterea considerare oportebit, ne, aut cum obsit narratio aut cum nihil prosit, tamen interponatur; aut non loco aut non, quemadmodum causa postulet, narretur. obest tum, cum ipsius rei gestae expositio magnam excipit offensionem, quam argumentando et causam agendo leniri oportebit. quod cum accidet, membratim oportebit partes rei gestae dispergere in causam et ad unam quamque confestim rationem accommodare, ut uulneri praesto medicamentum sit et odium statim defensio mitiget. nihil prodest narratio tum, cum ab aduersariis re exposita nostra nihil interest iterum aut alio modo narrare; aut ab iis, qui audiunt, ita tenetur negotium, ut nostra nihil intersit eos alio pacto docere. quod cum accidit, omnino narratione supersedendum est. non loco dicitur, cum non in ea parte orationis conlocatur, in qua res postulat; quo de genere agemus tum, cum de dispositione dicemus; nam hoc ad dispositionem pertinet.  non, quemadmodum causa postulat, narratur, cum aut id, quod aduersario prodest, dilucide et ornate exponitur aut id, quod ipsum adiuuat, obscure dicitur et neglegenter. quare, ut hoc uitium uitetur, omnia torquenda sunt ad commodum suae causae, contraria, quae praeteriri poterunt, praetereundo, quae dicenda erunt, leuiter attingendo, sua diligenter et enodate narrando. 