prid .(?)  id .  nou .   44 <cicero attico sal.> nihil erat plane quod scriberem. nam cum puteolis essem, cottidie aliquid noui de octauiano, multa, etiam falsa, de antonio. ad ea autem quae scripsisti (tris enim acceperam  iii id. a te epistulas), ualde tibi adsentior, si multum possit  octauianus, multo firmius acta tyranni comprobatum iri quam in telluris, atque id contra brutum fore. sin autem uincitur, uides intolerabilem antonium, ut quem uelis nescias.  o sesti tabellarium hominem nequam! postridie puteolis romae se dixit fore. quod me mones ut pedetemptim, adsentior; etsi aliter cogitabam. nec me philippus aut marcellus mouet. alia enim eorum ratio; et, si non est, tamen uidetur. sed in isto iuuene, quamquam animi satis, auctoritatis parum est. tamen uide, si forte in tusculano recte esse possum, ne id melius sit. ero libentius; nihil enim ignorabo. an hoc cum antonius uenerit?  sed, ut aliud ex alio, mihi non est dubium quin quod graeci καθῆκον, nos 'officium'. id autem quid dubitas quin etiam in rem publicam praeclare caderet? nonne dicimus consulum officium, senatus officium, imperatoris officium? praeclare conuenit; aut da melius.  male narras de nepotis filio. ualde mehercule moueor et moleste fero. nescieram omnino esse istum puerum. caninium perdidi, hominem, quod ad me attinet, non ingratum. athenodorum nihil est quod hortere; misit enim satis bellum ὑπόμνημα. grauedini, quaeso, omni ratione subueni. aui tui pronepos scribit ad patris mei nepotem se ex nonis iis quibus nos magna gessimus aedem opis explicaturum, idque ad populum. uidebis igitur et scribes. sexti iudicium exspecto. 