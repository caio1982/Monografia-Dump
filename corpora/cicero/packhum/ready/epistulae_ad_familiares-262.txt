iu kal .  iun .   43  pergae lentulus ciceroni suo s. p. d. cum brutum nostrum conuenissem eumque tardius in asiam uenturum animaduerterem, in asiam redii, ut reliquias mei laboris colligerem et pecuniam quam primum romam mitterem. interim cognoui in lycia esse classem dolabellae ampliusque centum nauis onerarias, in quas exercitus eius imponi posset, idque dolabellam ea mente comparasse ut, si syriae spes eum frustrata esset, conscenderet in nauis et italiam peteret seque cum antoniis et reliquis latronibus coniungeret.  cuius rei tanto in timore fui ut omnibus rebus relictis cum paucioribus et minoribus nauibus ad illas ire conatus sim. quae res, si a rhodiis non essem interpellatus, fortasse tota sublata esset, tamen magna ex parte profligata est, quoniam quidem classis dissipata est aduentus nostri timore; milites ducesque effugerunt, onerariae omnes ad unam a nobis sunt exceptae. certe, quod maxime timui, uideor esse consecutus ut non possit dolabella in italiam peruenire nec suis sociis firmatis durius uobis efficere negotium.  rhodii nos et rem publicam quam ualde spreuerint ex litteris quas publice misi cognosces. et quidem multo parcius scripsi quam re uera furere eos inueni. quod uero aliquid de iis scripsi mirari noli; mira est eorum amentia. nec me meae ullae priuatim iniuriae umquam <mouerunt>; malus animus  eorum in nostra<m> salute<m>, cupiditas partium aliarum, perseuerantia in contemptione optimi cuiusque ferenda mihi non fuit. nec tamen omnis perditos esse puto. sed idem illi qui tum fugientem patrem meum, qui l. lentulum, qui pompeium, qui ceteros uiros clarissimos non receperunt, idem tamquam aliquo fato et nunc aut magistratum gerunt aut eos qui sunt in magistratu in sua habent potestate. itaque eadem superbia in prauitate utuntur. quorum improbitatem aliquando retundi et non pati impunitate augeri non solum utile est rei publicae nostrae sed etiam necessarium.  de nostra dignitate uelim tibi, ut semper, curae sit et, quocumque tempore occasionem habueris, et in senatu et ceteris rebus laudi nostrae suffragere. quoniam consulibus decreta est asia et permissum est iis ut, dum ipsi uenirent, darent negotium qui asiam obtinea[n]t, rogo te petas ab iis ut hanc dignitatem potissimum nobis tribuant et mihi dent negotium ut asiam obtineam dum ipsorum alter uter uenit; nam quod hoc properent in magistratu uenire aut exercitum mittere causam non habent. dolabella enim in syria est, et, ut tu diuina tua mente prospexisti et praedicasti, dum isti ueniunt, cassius eum opprimet. exclusus enim ab antiochea dolabella et in oppugnando male acceptus, nulla alia confisus urbe, laodiceam, quae est in syria ad mare, se contulit. ibi spero celeriter eum poenas daturum. nam neque quo refugiat habet neque diutius ibi poterit tantum exercitum cassi sustinere. spero etiam confectum esse iam et oppressum dolabellam.  qua re non puto pansam et hirtium in consulatu properaturos in prouincias exire sed romae acturos consulatum. itaque, si ab iis petieris ut interea nobis procurationem asiae dent, spero te posse impetrare. praeterea mihi promiserunt  pansa et hirtius coram et absenti mihi scripserunt, uerrioque nostro pansa adfirmauit se daturum operam ne in suo consulatu mihi succedatur. ego porro non me dius fidius cupiditate prouinciae produci longius spatium mihi uolo; nam mihi fuit ista prouincia plena laboris, periculi, detrimenti. quae ego ne frustra subierim niue, prius quam reliquias meae diligentiae consequar, decedere cogar ualde laboro. nam si potuissem quam exegeram pecuniam uniuersam mittere, postularem ut mihi succederetur. nunc, quod cassio dedi, quod treboni morte amisimus, quod etiam crudelitate dolabellae aut perfidia eorum qui fidem mihi reique publicae non praestiterunt, id consequi et reficere uolo. quod aliter non potest fieri nisi spatium habuero. id ut per te consequar uelim, ut solet, tibi curae sit.  ego me de re publica puto esse meritum ut non prouinciae istius beneficium exspectare debeam sed tantum quantum cassius et bruti, non solum illius facti periculique societate sed etiam huius temporis studio et uirtute. primus enim ego leges antonias fregi, primus equitatum dolabellae ad rem publicam traduxi cassioque tradidi, primus dilectus habui pro salute omnium contra coniurationem sceleratissimam, solus cassio et rei publicae syriam exercitusque qui ibi erant coniunxi; nam nisi ego tantam pecuniam tantaque praesidia et tam celeriter cassio dedissem, ne ausus quidem esset ire in syriam, et nunc non minora pericula rei publicae a dolabella instarent quam ab antonio. atque haec omnia is feci qui sodalis et familiarissimus dolabellae eram, coniunctissimus sanguine antoniis, prouinciam quoque illorum beneficio habebam; sed 'πατρίδα ἐμὴν μᾶλλον φιλῶν' omnibus meis bellum primus indixi. haec etsi adhuc non magno opere mihi tulisse fructum animaduerto, tamen non despero nec defatigabor permanere non solum in studio libertatis sed  etiam in labore et periculis. ac tamen, si etiam aliqua gloria iusta et merita prouocabimur senatus et optimi cuiusque officiis, maiore cum auctoritate apud ceteros erimus et eo plus prodesse rei publicae poterimus.  filium tuum, ad brutum cum ueni, uidere non potui ideo quod iam in hiberna cum equitibus erat profectus, sed me dius fidius ea esse eum opinione et tua et ipsius et in primis mea causa gaudeo. fratris enim loco mihi est qui ex te natus teque dignus est.  uale.  d. iiii kal. iun. pergae.