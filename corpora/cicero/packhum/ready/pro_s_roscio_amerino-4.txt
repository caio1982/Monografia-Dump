occiso sex. roscio primus ameriam nuntiat mallius glaucia quidam, homo tenuis, libertinus, cliens et familiaris istius t. rosci, et nuntiat domum non fili sed t. capitonis inimici; et cum post horam primam noctis occisus esset, primo diluculo nuntius hic ameriam uenit; decem horis nocturnis sex et quinquaginta milia passuum cisiis peruolauit, non modo ut exoptatum inimico nuntium primus adferret sed etiam cruorem inimici quam recentissimum telumque paulo ante e corpore extractum ostenderet. quadriduo quo haec gesta sunt res ad chrysogonum in castra l. sullae uolaterras defertur; magnitudo pecuniae demonstratur; bonitas praediorum—nam fundos decem et tris reliquit qui tiberim fere omnes tangunt—huius inopia et solitudo commemoratur; demonstrant, cum pater huiusce sex. roscius, homo tam splendidus et gratiosus, nullo negotio sit occisus, perfacile hunc hominem incautum et rusticum et romae ignotum de medio tolli posse; ad eam rem operam suam pollicentur. ne diutius teneam, iudices, societas coitur. cum nulla iam proscriptionis mentio fieret, cum etiam qui antea metuerant redirent ac iam defunctos  sese periculis arbitrarentur, nomen refertur in tabulas sex. rosci, hominis studiosissimi nobilitatis; manceps fit chrysogonus; tria praedia uel nobilissima capitoni propria traduntur, quae hodie possidet; in reliquas omnis fortunas iste t. roscius nomine chrysogoni, quem ad modum ipse dicit, impetum facit. haec omnia, iudices, imprudente l. sulla facta esse certo scio. neque enim mirum, cum eodem tempore et ea quae praeterita sunt <reparet> et ea quae uidentur instare praeparet, cum et pacis constituendae rationem et belli gerendi potestatem solus habeat, cum omnes in unum spectent, unus omnia gubernet, cum tot tantisque negotiis distentus sit ut respirare libere non possit, si aliquid non animaduertat, cum praesertim tam multi occupationem eius obseruent tempusque aucupentur ut, simul atque ille despexerit, aliquid huiusce modi moliantur. huc accedit quod, quamuis ille felix sit, sicut est, tamen in tanta felicitate nemo potest esse in magna familia qui neminem neque seruum neque libertum improbum habeat. interea iste t. roscius, uir optimus, procurator chrysogoni, ameriam uenit, in praedia huius inuadit, hunc miserum, luctu perditum, qui nondum etiam omnia paterno funeri iusta soluisset, nudum eicit domo atque focis patriis disque penatibus praecipitem, iudices, exturbat, ipse amplissimae pecuniae fit dominus. qui in sua re fuisset egentissimus, erat, ut fit, insolens in aliena; multa palam domum suam auferebat, plura clam de medio remouebat, non pauca suis adiutoribus large effuseque donabat, reliqua constituta auctione uendebat.  