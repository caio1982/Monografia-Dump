nam ut ordiar ab initio et perducam ad extremum et nouissima conferam primis, quae non posterior dies acerbior priore et quae non insequens hora antecedente calamitosior populo romano inluxit? m. antonius, uir animi maximi  (utinam etiam sapientis consili fuisset!), c. caesare fortissime sed parum feliciter a rei publicae dominatione semoto concupierat magis regium quam libera ciuitas pati poterat principatum. publicam dilapidabat pecuniam, aerarium exhauriebat, minuebat uectigalia, donabat ciuitates immunitate et nationes ex commentario; dictaturam gerebat, leges imponebat, prohibebat dictatorem creari, legibus senatus consultis ipse repugnabat in senatu, prouincias unus omnis concupierat. cui sordebat macedonia prouincia quam uictor sibi sumpserat caesar, quid de hoc sperare aut exspectare nos oportebat? exstitisti tu uindex nostrae libertatis ut tunc quidem optimus (quod utinam neque nostra nos opinio neque tua fides fefellisset!), et ueteranis in unum conductis et duabus legionibus a pernicie patriae ad salutem auocatis subito prope iam adflictam ac prostratam rem publicam tuis opibus extulisti. quae tibi non ante quam postulares, maiora quam uelles, plura quam sperares, detulit senatus? dedit fascis ut cum auctoritate defensorem haberet, non ut imperio se aduersum armaret; appellauit imperatorem hostium exercitu pulso tribuens honorem, non ut sua caede reuersus ille fugiens  exercitus te nominaret imperatorem; decreuit in foro statuam, locum in senatu, summum honorem ante tempus. si quid aliud est quod dari possit, addet; quid aliud est maius quod uelis sumere? sin autem supra aetatem, supra consuetudinem, supra etiam mortalitatem tuam tibi sunt omnia tributa, cur aut ut ingratum crudeliter aut ut immemorem benefici tui scelerate circumscribis senatum? quo te misimus? a quibus reuerteris? contra quos armauimus? quibus arma cogitas inferre? a quibus exercitum abducis? [et] quos aduersus aciem struis? cur hostis relinquitur, ciuis hostis loco ponitur? cur castra medio itinere longius <ab> aduersariorum castris et propius urbem mouentur? cogit illorum spes aliquid nos timere. o me numquam sapientem et aliquando id quod non eram frustra existimatum! quantum te, popule romane, de me fefellit opinio! o meam calamitosam ac praecipitem senectutem! o turpem exacta dementique aetate canitiem! ego patres conscriptos ad parricidium induxi, ego rem publicam fefelli, ego ipsum senatum sibi manus adferre coegi, cum te iunonium puerum et matris tuae partum aureum esse dixi; at te fata patriae paridem futurum praedicebant, qui uastares urbem incendio, italiam bello, qui castra in templis deorum immortalium, senatum in castris habiturus esses. o  miseram et in breui tam celerem et tam uariam rei publicae commutationem! quisnam tali futurus ingenio est qui possit haec ita mandare litteris ut facta non ficta uideantur esse? quis erit tanta animi facilitate qui, quae uerissime memoria propagata fuerint, non fabulae similia sit existimaturus? cogita enim antonium hostem iudicatum, ab eo circumsessum consulem designatum eundemque rei publicae parentem, te profectum ad consulem liberandum et hostem opprimendum hostemque a te fugatum et consulem obsidione liberatum, deinde paulo post fugatum illum hostem arcessitum tamquam coheredem mortua re publica ad bona populi romani partienda, consulem designatum rursus inclusum eo ubi se non moenibus sed fluminibus et montibus tueretur. haec quis conabitur exponere? quis credere audebit? liceat semel impune peccare, sit erranti medicina confessio. uerum enim dicam: utinam te potius, antoni, dominum non expulissemus quam hunc reciperemus! non quo ulla sit optanda seruitus, sed quia dignitate domini minus turpis est fortuna serui; in duobus autem malis cum fugiendum maius sit, leuius est eligendum. ille ea tamen exorabat quae uolebat auferre, tu extorques; ille consul prouinciam petebat, tu priuatus concupiscis; ille ad malorum salutem iudicia constituebat et leges ferebat, tu ad perniciem optimorum; ille a  sanguine et incendio seruorum capitolium tuebatur, tu cruore et flamma cuncta delere uis. si qui dabat prouincias cassio et brutis et illis custodibus nominis nostri regnabat, quid faciet qui uitam adimit? si qui ex urbe eiciebat tyrannus erat, quem hunc uocemus qui ne locum quidem relinquit exsilio? itaque si quid illae maiorum nostrorum sepultae reliquiae sapiunt, si non una cum corpore sensus omnis uno atque eodem consumptus est igni, quid illis interrogantibus quid agat nunc populus romanus respondebit aliquis nostrum qui proximus in illam aeternam domum discesserit? aut quem accipient de suis posteris nuntium illi ueteres africani, maximi, pauli, scipiones? quid de sua patria audient quam spoliis triumphisque decorarunt? an esse quendam annos xuiii  natum, cuius auus fuerit argentarius, adstipulator pater, uterque uero precarium quaestum fecerit, sed alter usque ad senectutem ut non negaret, alter a pueritia ut non posset non confiteri; eum agere rapere rem publicam, cui nulla uirtus, nullae bello subactae et ad imperium adiunctae prouinciae, nulla dignitas maiorum conciliasset eam potentiam, sed forma per dedecus pecuniam et nomen nobile consceleratum impudicitia dedisset, ueteres uulneribus et aetate confectos  iulianos gladiatores, egentis reliquias caesaris ludi, ad rudem compulisset, quibus ille saeptus omnia misceret, nullis parceret, sibi uiueret, qui tamquam in dotali matrimonio rem publicam testamento legatam sibi obtineret? audient duo decii seruire eos ciuis qui ut hostibus imperarent uictoriae se deuouerunt; audiet c. marius impudico domino parere nos, qui ne militem quidem habere uoluit nisi pudicum; audiet brutus eum populum quem ipse primo, post progenies eius a regibus liberauit, pro turpi stupro datum in seruitutem. quae quidem si nullo alio, me tamen internuntio celeriter ad illos deferentur; nam si uiuus ista subterfugere non potero, una cum istis uitam simul fugere decreui. 