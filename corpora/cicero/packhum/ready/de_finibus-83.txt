similia dici possunt de explicatione naturae, qua et hi utuntur et uestri, neque uero ob duas modo causas, quo modo epicuro uidetur, ut pellatur mortis et religionis metus, sed etiam modestiam quandam cognitio rerum caelestium affert iis, qui uideant quanta sit etiam apud deos moderatio, quantus ordo, et magnitudinem animi deorum opera et facta cernentibus, iustitiam etiam, cum cognitum habeas quod sit summi rectoris ac domini numen, quod consilium, quae uoluntas; cuius ad naturam apta ratio uera illa et summa lex a philosophis dicitur. inest in eadem explicatione naturae insatiabilis quaedam e cognoscendis rebus uoluptas, in qua una confectis rebus necessariis uacui negotiis honeste ac liberaliter possimus uiuere. ergo in hac ratione tota de maximis fere rebus stoici illos secuti sunt, ut et deos esse et quattuor ex rebus omnia constare dicerent. cum autem quaereretur res admodum difficilis, num quinta quaedam natura uideretur esse, ex qua ratio et intellegentia oriretur, in quo etiam de animis cuius ge neris essent quaereretur, zeno id dixit esse ignem, non nulla deinde aliter, sed ea pauca; de maxima autem re eodem modo, diuina mente atque natura mundum uniuersum et eius maximas partis administrari. materiam uero rerum et copiam apud hos exilem, apud illos uberrimam reperiemus. quam multa ab iis conquisita et collecta sunt de omnium animantium genere, ortu, membris, aetatibus! quam multa de rebus iis, quae gignuntur e terra! quam multae quamque de uariis rebus et causae, cur quidque fiat, et demonstrationes, quem ad modum quidque fiat! qua ex omni copia plurima et certissima argumenta sumuntur ad cuiusque rei naturam explicandam. ergo adhuc, quantum equidem intellego, causa non uidetur fuisse mutandi nominis. non enim, si omnia non sequebatur, idcirco non erat ortus illinc. equidem etiam epicurum, in physicis quidem, democriteum puto. pauca mutat uel plura sane; at cum de plurimis eadem dicit, tum certe de maximis. quod idem cum uestri faciant, non satis magnam tribuunt inuentoribus gratiam. 