uerum ut ad classem, quo ex loco sum digressus, reuertar, accepisti a mamertinis nauem contra leges, remisisti contra foedera. ita in una ciuitate bis improbus fuisti, cum et remisisti quod non oportebat, et accepisti quod non licebat. exigere te oportuit nauem quae contra praedones, non quae  cum praeda nauigaret, quae defenderet ne prouincia spoliaretur, non quae prouinciae spolia portaret. mamertini tibi et urbem quo furta undique deportares, et nauem in qua exportares praebuerunt; illud tibi oppidum receptaculum praedae fuit, illi homines testes custodesque furtorum, illi tibi et locum furtis et furtorum uehiculum comparauerunt. itaque ne tum quidem cum classem auaritia ac nequitia tua perdidisti mamertinis nauem imperare ausus es; quo tempore in tanta inopia nauium tantaque calamitate prouinciae, etiamsi precario essent rogandi, tamen ab iis impetraretur. reprimebat enim tibi et imperandi uim et rogandi conatum praeclara illa non populo romano reddita biremis, sed praetori donata cybaea. ea fuit merces imperi, auxili, iuris, consuetudinis, foederis.  habetis unius ciuitatis firmum auxilium amissum ac uenditum pretio: cognoscite nunc nouam praedandi rationem ab hoc primum excogitatam. sumptum omnem in classem frumento stipendio ceterisque rebus suo quaeque nauarcho ciuitas semper dare solebat. is neque ut accusaretur a nautis committere audebat, et ciuibus suis rationes referre debebat, et in illo omni negotio non modo labore sed etiam periculo suo uersabatur. erat hoc, ut dico, factitatum semper, nec solum in sicilia sed in omnibus prouinciis, etiam in sociorum et latinorum stipendio ac sumptu, tum cum illorum auxiliis uti solebamus: uerres post imperium constitutum primus imperauit ut ea pecunia omnis a ciuitatibus sibi adnumeraretur, ut is eam pecuniam tractaret quem ipse praefecisset. cui potest esse dubium quam ob rem et omnium consuetudinem ueterem primus immutaris, et tantam utilitatem per alios tractandae pecuniae neglexeris, et tantam difficultatem cum crimine, molestiam cum su spicione susceperis? deinde alii quaestus instituuntur, ex uno genere nauali uidete quam multi! accipere a ciuitatibus pecuniam ne nautas darent, pretio certo missos facere nautas, missorum omne stipendium lucrari, reliquis quod deberet non dare,â€”haec omnia ex ciuitatum testimoniis cognoscite. recita.  testimonia ciuitatum.  huncine hominem, hancine impudentiam, iudices, hanc audaciam! ciuitatibus pro numero militum pecuniarum summas discribere, certum pretium, sescenos nummos, nautarum missionis constituere! quos qui dederat commeatum totius aestatis abstulerat, iste, quod eius nautae nomine pro stipendio frumentoque acceperat, lucrabatur. ita quaestus duplex unius missionis fiebat. atque haec homo amentissimus in tanto praedonum impetu tantoque periculo prouinciae sic palam faciebat ut et ipsi praedones scirent et tota prouincia testis esset. 