tum his omnibus in causa repertis denique singulae partes totius causae considerandae sunt. nam non ut quidque dicendum primum est, ita primum animaduertendum uidetur; ideo quod illa, quae prima dicuntur, si uehementer uelis congruere et cohaerere cum causa, ex iis ducas oportet, quae post dicenda sunt. quare cum iudicatio et ea, quae ad iudicationem oportet argumenta inueniri, diligenter erunt artificio reperta, cura et cogitatione pertractata, tum denique ordinandae sunt ceterae partes orationis. eae partes sex esse omnino nobis uidentur: exordium, narratio, partitio, confirmatio, reprehensio, conclusio.  nunc quoniam exordium princeps debet esse, nos quoque primum in rationem exordiendi praecepta dabimus.  exordium est oratio animum auditoris idonee comparans ad reliquam dictionem: quod eueniet, si eum beniuolum, attentum, docilem confecerit. quare qui bene exordiri causam uolet, eum necesse est genus suae causae diligenter ante cognoscere. genera causarum quinque sunt: honestum, admirabile, humile, anceps, obscurum. honestum causae genus est, cui statim sine oratione nostra fauet auditoris animus; admirabile, a quo est alienatus animus eorum, qui audituri sunt; hu mile, quod neglegitur ab auditore et non magno opere adtendendum uidetur; anceps, in quo aut iudicatio dubia est aut causa et honestatis et turpitudinis particeps, ut et beniuolentiam pariat et offensionem; obscurum, in quo aut tardi auditores sunt aut difficilioribus ad cognoscendum negotiis causa est implicata. quare cum tam diuersa sint genera causarum, exordiri quoque dispari ratione in uno quoque genere necesse est. igitur exordium in duas partes diuiditur, in principium et insinuationem. principium est oratio perspicue et protinus perficiens auditorem beniuolum aut docilem aut attentum. insinuatio est oratio quadam dissimulatione et circumitione obscure subiens auditoris animum. 