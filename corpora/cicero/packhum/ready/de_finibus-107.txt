tum quintus: est plane, piso, ut dicis, inquit. nam me ipsum huc modo uenientem conuertebat ad sese coloneus ille locus, cuius incola sophocles ob oculos uersabatur, quem scis quam admirer quamque eo delecter. me quidem ad altiorem memoriam oedipodis huc uenientis et illo mollissimo carmine quaenam essent ipsa haec loca requirentis species quaedam commouit, inaniter scilicet, sed commouit tamen.   tum pomponius: at ego, quem uos ut deditum epicuro insectari soletis, sum multum equidem cum phaedro, quem unice diligo, ut scitis, in epicuri hortis, quos modo praeteribamus, sed ueteris prouerbii admonitu uiuorum memini, nec tamen epicuri licet obliuisci, si cupiam, cuius imaginem non modo in tabulis nostri familiares, sed etiam in poculis et in anulis habent.  hic ego: pomponius quidem, inquam, noster iocari uidetur, et fortasse suo iure. ita enim se athenis collocauit, ut sit paene unus ex atticis, ut id etiam cognomen uideatur habiturus. ego autem tibi, piso, assentior usu hoc uenire, ut acrius aliquanto et attentius de claris uiris locorum admonitu cogitemus. scis enim me quodam tempore metapontum uenisse tecum neque ad hospitem ante deuertisse, quam pythagorae ipsum illum locum, ubi uitam ediderat, sedemque uiderim. hoc autem tempore, etsi multa in omni parte athenarum sunt in ipsis locis indicia summorum uirorum, tamen ego illa moueor exhedra. modo enim fuit carneadis, quem uidere uideor—est enim nota imago—, a sedeque ipsa tanta ingenii magnitudine orbata desiderari illam uocem puto. 