haec tu, p. rulle, m. bruti sceleris uestigia quam monumenta maiorum sapientiae sequi maluisti, haec tu cum istis tuis auctoribus excogitasti, ut uetera uectigalia nostra <expilaretis,> exploraretis noua, <urbem nouam huic> urbi ad certamen dignitatis opponeretis; ut sub uestrum ius, iuris dictionem, potestatem urbis, nationes, prouincias, liberos populos, reges, terrarum denique orbem subiungeretis; ut, cum omnem pecuniam ex aerario exhausissetis, ex uectiga libus redegissetis, ab omnibus regibus, gentibus, ab imperatoribus nostris coegissetis, tamen omnes uobis pecunias ad nutum uestrum penderent; ut idem partim inuidiosos agros a sullanis possessoribus, partim desertos ac pestilentis a uestris necessariis et a uobismet ipsis emptos quanti uelletis populo romano induceretis; ut omnia municipia coloniasque italiae nouis colonis occuparetis; ut quibuscumque in locis uobis uideretur ac quam multis uideretur colonias conlocaretis; ut omnem rem publicam uestris militibus, uestris urbibus, uestris praesidiis cingeretis atque oppressam teneretis; ut ipsum cn. pompeium, cuius praesidio saepissime res publica contra acerrimos hostis et contra improbissimos ciuis <munita est, exercitu> uictore atque horum conspectu priuare possetis; ut nihil auro et argento uiolari, nihil numero et seruitiis declarari, nihil ui et manu perfringi posset quod non uos oppressum atque ereptum teneretis; ut uolitaretis interea per gentis, per regna omnia cum imperio summo, cum iudicio infinito, cum omni pecunia; ut ueniretis in castra cn. pompei atque ipsa castra, si commodum uobis esset, uenderetis; ut interea magistratus reliquos legibus omnibus soluti sine metu iudiciorum, sine periculo petere possetis; ut nemo ad populum romanum uos adducere, nemo producere, nemo in senatum cogere, non consul coercere, non tribunus plebis retinere posset. 