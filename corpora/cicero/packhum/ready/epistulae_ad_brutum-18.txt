iun .   43  in castris brutus ciceroni salutem ueteris antisti talis animus est in rem publicam ut non dubitem quin et in caesare et antonio se praestaturus fuerit acerrimum propugnatorem communis libertatis, si occasioni potuisset occurrere. nam qui in achaia congressus cum dolabella milites atque equites habente quoduis adire periculum ex insidiis paratissimi ad omnia latronis maluerit quam uideri aut coactus esse pecuniam dare aut libenter dedisse homini nequissimo atque improbissimo, is nobis ultro et pollicitus est et dedit hs <³⁰ xx >³⁰ ex sua pecunia et, quod multo carius est, se ipsum obtulit et coniunxit.  huic persuadere cupi<i>mus ut imperator in castris remaneret remque publicam defenderet. statuit id sibi <non faciendum>, quoniam exercitum dimisisset. statim uero rediturum ad nos confirmauit legatione suscepta, nisi praetorum comitia habituri essent consules. nam illi ita sentienti de re publica magno opere auctor fui ne differret tempus petitionis suae. cuius factum omnibus gratum esse  debet qui modo iudicant hunc exercitum esse rei publicae, tibi tanto gratius quanto maiore et animo gloriaque libertatem nostram defendis et dignitate, si contigerit nostris consiliis exitus quem optamus, perfuncturus es.  ego etiam, mi cicero, proprie familiariterque te rogo ut ueterem ames uelisque esse quam amplissimum. qui etsi nulla re deterreri a proposito potest, tamen excitari tuis laudibus indulgentiaque poterit quo magis amplexetur ac tueatur iudicium suum. id mihi gratissimum erit.