unum etiam est quod me maxime perturbat, cui loco respondere uix uideor posse, quod elogium recitasti de testamento cn. egnati patris, hominis honestissimi uidelicet et sapientissimi, idcirco se exheredasse filium quod is ob oppianici condemnationem pecuniam accepisset. de cuius hominis leuitate et inconstantia plura non dicam; hoc testamentum ipsum quod recitas eius modi est ut ille, cum eum filium exheredaret quem oderat, ei filio coheredes homines alienissimos adiungeret quem diligebat. sed tu, atti, consideres censeo diligenter utrum censorium iudicium graue uelis esse an egnati. si egnati, leue est quod censores de ceteris subscripserunt; ipsum enim cn. egnatium quem tu grauem esse uis ex senatu eiecerunt; sin autem censorium, hunc egnatium quem pater censoria subscriptione exheredauit censores in senatu, cum patrem eicerent, retinuerunt.  at enim senatus uniuersus iudicauit illud corruptum esse iudicium. quo modo? suscepit causam. an potuit rem delatam eius modi repudiare? cum tribunus plebis, populi concitator, rem paene ad manus reuocasset, cum uir optimus et homo innocentissimus pecunia circumuentus diceretur, cum inuidia flagraret ordo senatorius, potuit nihil decerni, potuit illa concitatio multitudinis sine summo periculo rei publicae repudiari? at quid est decretum?  quam iuste, quam sapienter, quam diligenter!  si qui sunt quorum opera factum sit ut iudicium publicum corrumperetur.  utrum uidetur id senatus factum iudicare an, si factum sit, moleste grauiterque ferre? si ipse a. cluentius sententiam de iudiciis rogaretur, aliam non diceret atque ei dixerunt quorum sententiis cluentium condemnatum esse dicitis. sed quaero a uobis num istam legem ex isto senatus consulto l. lucullus consul, homo sapientissimus, tulerit, num anno post m. lucullus et c. cassius, in quos tum consules designatos idem illud senatus decreuerat. non tulerunt; et quod tu habiti pecunia factum esse arguis neque id ulla tenuissima suspicione confirmas, factum est primum illorum aequitate et sapientia consulum, ut, quod senatus decreuerat ad illud inuidiae praesens incendium restinguendum, id postea referendum ad populum non arbitrarentur. ipse deinde populus romanus qui l. quincti fictis querimoniis antea concitatus rem illam et rogationem flagitarat, idem c. iuni fili, pueri paruoli, lacrimis commotus maximo clamore et concursu totam quaestionem illam et legem repudiauit. ex quo intellegi potuit, id quod saepe dictum est, ut mare quod sua natura tranquillum sit uentorum ui agitari atque turbari, sic populum romanum sua sponte esse placatum, hominum seditiosorum uocibus ut uiolentissimis tempestatibus concitari. 