sed haec nescio quo modo frequenter in me congessisti saneque in eo creber fuisti, te idcirco in ludos causam conicere noluisse ne ego mea consuetudine aliquid de tensis misericordiae causa dicerem, quod in aliis aedilibus ante fecissem. non nihil egisti hoc loco; nam mihi eripuisti ornamentum orationis meae. deridebor, si mentionem tensarum fecero, cum tu id praedixeris; sine tensis autem quid potero dicere? hic etiam addidisti me idcirco mea lege exsilio ambitum sanxisse ut miserabiliores epilogos possem dicere. non uobis uidetur cum aliquo declamatore, non cum laboris et fori discipulo disputare? 'rhodi enim,' inquit, 'ego non fui'—me uolt fuisse—'sed fui,' inquit— putabam in uaccaeis dicturum—'bis in bithynia.' si locus habet reprehensionis ansam aliquam, nescio cur seueriorem nicaeam putes quam rhodum; si spectanda causa est, et tu in bithynia summa cum dignitate fuisti et ego rhodi non minore. nam quod in eo me reprehendisti quod nimium multos defenderem, utinam et tu, qui potes, et ceteri, qui defugiunt, uellent me labore hoc leuare! sed fit uestra diligentia, qui causis ponderandis omnis fere repudiatis, ut ad nos pleraeque confluant, qui miseris et laborantibus negare nihil possumus. admonuisti etiam, quod in creta fuisses,  dictum aliquod in petitionem tuam dici potuisse; me id perdidisse. uter igitur nostrum est cupidior dicti? egone qui quod dici potuit non dixerim, an tu qui etiam ipse in te dixeris? te aiebas de tuis rebus gestis nullas litteras misisse, quod mihi meae quas ad aliquem misissem obfuissent. quas ego mihi obfuisse non intellego, rei publicae uideo prodesse potuisse. 