unde ergo hoc intellegi potest? ex hoc maxime, quod ager decumanus prouinciae siciliae propter istius auaritiam desertus est. neque id solum accidit uti minus multis iugis ararent, si qui in agris remanserunt, sed etiam ut permulti locupletes homines, magni et naui aratores, agros latos ac fertilis desererent totasque arationes derelinquerent. id adeo sciri facillime potest ex litteris publicis ciuitatum, propterea quod lege hieronica numerus aratorum quotannis apud magistratus publice subscribitur. recita tandem, quot acceperit aratores agri leontini uerres:  lxxxiiii . quot anno tertio profiteantur:  xxxii . duo et quinquaginta  aratores ita uideo deiectos ut iis ne uicarii quidem successerint. quot aratores adueniente te fuerunt agri mutycensis? uideamus ex litteris publicis.  clxxxuii . quid? anno tertio?  lxxxui . centum et unum aratores unus ager istius iniuria desiderat, atque adeo nostra res publica, quoniam illa populi romani uectigalia sunt, hunc tot patrum familias numerum desiderat et reposcit. ager herbitensis primo anno habuit aratores  cclii , tertio  cxx : hinc  cxxxii  patres familias extorres profugerunt. agyrinensis ager—quorum hominum, quam honestorum, quam locupletium!— ccl  aratores habuit primo anno praeturae tuae. quid? tertio anno?  lxxx , quem ad modum legatos agyrinensis recitare ex publicis litteris audistis. pro di immortales! si ex prouincia tota  clxx  aratores eiecisses, possesne seueris iudicibus saluus esse? unus ager agyrinensis  clxx  aratoribus inanior cum sit, uos coniecturam totius prouinciae nonne facietis? atque hoc peraeque in omni agro decumano reperietis; quibus aliquid tamen reliqui fuerit ex magno patrimonio, eos in agris minore instrumento, minus multis iugis remansisse, quod metuebant, si discessissent, ne reliquas fortunas omnis amitterent; quibus autem iste nihil reliqui quod perderent fecerat, eos plane non solum ex agris, uerum etiam ex ciuitatibus suis profugisse. illi ipsi qui remanserant, uix decuma pars aratorum, relicturi agros omnes erant, nisi ad eos metellus roma litteras misisset se decumas lege hieronica uenditurum, et nisi ab iis hoc petiuisset, ut sererent quam plurimum; quod illi semper sui causa fecerant, cum eos nemo rogaret, quam diu intellegebant sese sibi et populo romano, non uerri et apronio serere, impendere, laborare.  