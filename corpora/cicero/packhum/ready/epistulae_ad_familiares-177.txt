ian .(?)   43  romae cicero paeto s. d. rufum istum, amicum tuum, de quo iterum iam ad me scribis, adiuuarem quantum possem etiam si ab eo laesus essem cum te tanto opere uiderem eius causa laborare; cum uero et ex tuis litteris et ex illius ad me missis intellegam et iudicem magnae curae ei salutem meam fuisse, non possum ei non amicus esse, neque solum tua commendatione, quae apud me, ut debet, ualet plurimum, sed etiam uoluntate ac iudicio meo. uolo enim te scire, mi paete, initium mihi suspicionis et cautionis et diligentiae fuisse litteras tuas, quibus litteris congruentes fuerunt aliae postea multorum. nam et aquini et fabrateriae consilia sunt inita de me, quae te uideo inaudisse, et quasi diuinarent quam iis molestus essem futurus, nihil aliud egerunt nisi me ut opprimerent. quod ego non suspicans incautior fuissem nisi a te admonitus essem. quam ob rem iste tuus amicus apud me commendatione non eget. utinam ea fortuna rei publicae sit ut ille me[um] gratissimum possit cognoscere! sed haec hactenus.  te ad cenas itare desisse moleste fero; magna enim te delectatione et uoluptate priuasti. deinde etiam uereor (licet enim uerum dicere) ne nescio quid illud quod sciebas dediscas et obliuiscare cenulas facere. nam si tum cum habebas quos imitarere non multum proficiebas, quid nunc te facturum putem? spurinna quidem, cum ei rem demon strassem et uitam tuam superiorem exposuissem, magnum periculum summae rei publicae demonstrabat nisi ad superiorem consuetudinem tum cum fauonius flaret reuertisses; hoc tempore ferri posse, si forte tu frigus ferre non posses.  et mehercule, mi paete, extra iocum moneo te, quod pertinere ad beate uiuendum arbitror, ut cum uiris bonis, iucundis, amantibus tui uiuas. nihil est aptius uitae, nihil ad beate uiuendum accommodatius. nec id ad uoluptatem refero sed ad communitatem uitae atque uictus remissionemque animorum, quae maxime sermone efficitur familiari, qui est in conuiuiis dulcissimus, ut sapientius nostri quam graeci; illi 'συμπόσια' aut 'σύνδειπνα', id est compotationes aut concenationes, nos 'conuiuia', quod tum maxime simul uiuitur. uides ut te philosophando reuocare coner ad cenas.  cura ut ualeas; id foris cenitando facillime consequere.  sed caue, si me amas, existimes me quod iocosius scribam abiecisse curam rei publicae. sic tibi, mi paete, persuade, me dies et noctes nihil aliud agere, nihil curare, nisi ut mei ciues salui liberique sint. nullum locum praetermitto monendi, agendi, prouidendi. hoc denique animo sum, ut, si in hac cura atque administratione uita mihi ponenda sit, praeclare actum mecum putem.  etiam atque etiam uale.