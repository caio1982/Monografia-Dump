at enim ager campanus hac lege diuidetur orbi terrae pulcherrimus et capuam colonia deducetur, urbem amplissimam atque ornatissimam. quid ad haec possumus dicere? de commodo prius uestro dicam, quirites; deinde ad amplitudinem et dignitatem reuertar, ut, si quis agri aut oppidi bonitate delectatur, ne quid exspectet, si quem rei indignitas commouet, ut huic simulatae largitioni resistat. ac primum de oppido dicam, si quis est forte quem capua magis quam roma delectet. u milia colonorum capuam scribi iubet; ad hunc numerum quingenos sibi singuli sumunt. quaeso, nolite uosmet ipsos consolari; uere et diligenter considerate. num uobis aut uestri similibus integris, quietis, otiosis hominibus in hoc numero locum fore putatis? si est omnibus uobis maiori<ue> uestrum parti, quamquam me uester honos uigilare dies atque noctes et intentis oculis omnis rei publicae partis intueri iubet, tamen paulisper, si ita commodum uestrum fert, coniuebo. sed si  u  hominum milibus ad uim, facinus caedemque delectis locus atque urbs quae bellum facere atque instruere possit quaeritur, tamenne patiemini uestro nomine contra uos firmari opes, armari praesidia, urbis, agros, copias comparari? nam agrum quidem campanum quem uobis ostentant ipsi concupiuerunt; deducent suos, quorum nomine ipsi teneant et fruantur; coement praeterea; ista dena  iugera continuabunt. nam si dicent per legem id non licere, ne per corneliam quidem licet; at uidemus, ut longinqua mittamus, agrum praenestinum a paucis possideri. neque istorum pecuniis quicquam aliud deesse uideo nisi eius modi fundos quorum subsidio familiarum magnitudines et cumanorum ac puteolanorum praediorum sumptus sustentare possint. quod si uestrum commodum spectat, ueniat et coram mecum de agri campani diuisione disputet. quaesiui ex eo kalendis ianuariis quibus hominibus et quem ad modum illum agrum esset distributurus. respondit a romilia tribu se initium esse facturum. primum quae est ista superbia et contumelia ut populi pars amputetur, ordo tribuum neglegatur, ante rusticis detur ager, qui habent, quam urbanis, quibus ista agri spes et iucunditas ostenditur? aut, si hoc ab se dictum negat et satis facere omnibus uobis cogitat, proferat; in iugera dena discribat, a suburana usque ad arniensem nomina uestra proponat. si non modo dena iugera dari uobis sed ne constipari quidem tantum numerum hominum posse in agrum campanum intellegetis, tamenne uexari rem publicam, contemni maiestatem populi romani, deludi uosmet ipsos diutius a tribuno plebis patiemini? quod si posset ager iste ad uos peruenire, nonne eum tamen in patrimonio uestro remanere malletis? unumne fundum pulcherrimum populi romani, caput uestrae pecuniae, pacis ornamentum, subsidium belli, fundamentum uectigalium, horreum legionum, solacium annonae disperire patiemini? an obliti estis italico bello amissis ceteris uectigalibus quantos agri campani fructibus exercitus alueritis? an ignoratis cetera illa magnifica populi romani uectigalia perleui saepe momento fortunae inclinatione  temporis pendere? quid nos asiae portus, quid syriae ora, quid omnia transmarina uectigalia iuuabunt tenuissima suspicione praedonum aut hostium iniecta? at uero hoc agri campani uectigal, quirites, eius modi est ut cum domi sit et omnibus praesidiis oppidorum tegatur, tum neque bellis infestum nec fructibus uarium nec caelo ac loco calamitosum esse soleat. maiores nostri non solum id quod <de> campanis ceperant non imminuerunt uerum etiam quod ei tenebant quibus adimi iure non poterat coemerunt. qua de causa nec duo gracchi qui de plebis romanae commodis plurimum cogitauerunt, nec l. sulla qui omnia sine ulla religione quibus uoluit est dilargitus, agrum campanum attingere ausus est; rullus exstitit qui ex ea possessione rem publicam demoueret ex qua nec gracchorum benignitas eam nec sullae dominatio deiecisset. quem agrum nunc praetereuntes uestrum esse dicitis et quem per iter qui faciunt, externi homines, uestrum esse audiunt, is, cum erit diuisus, <neque erit uester> neque uester esse dicetur. at qui homines possidebunt? primo quidem acres, ad uim prompti, ad seditionem parati qui, simul ac  x uiri concrepuerint, armati in ciuis et expediti ad caedem esse possint; deinde ad paucos opibus et copiis adfluentis totum agrum campanum perferri uidebitis. uobis interea, qui illas a maioribus pulcherrimas uectigalium sedis armis captas accepistis, gleba nulla de paternis atque auitis possessionibus relinquetur. at quantum intererit inter uestram et priua torum diligentiam! quid? cum a maioribus nostris p. lentulus, qui princeps senatus <fuit>, in ea loca missus esset ut priuatos agros qui in publicum campanum incurrebant pecunia publica coemeret, dicitur renuntiasse nulla se pecunia fundum cuiusdam emere potuisse, eumque qui nollet uendere ideo negasse se adduci posse uti uenderet quod, cum pluris fundos haberet, ex illo solo fundo numquam malum nuntium audisset. itane uero? priuatum haec causa commouit; populum romanum ne agrum campanum priuatis gratis rullo rogante tradat non commouebit? at idem populus romanus de hoc uectigali potest dicere quod ille de suo fundo dixisse dicitur. asia multos annos uobis fructum mithridatico bello non tulit, hispaniarum uectigal temporibus sertorianis nullum fuit, siciliae ciuitatibus bello fugitiuorum m'. aquilius etiam mutuum frumentum dedit; at ex hoc uectigali numquam malus nuntius auditus est. cetera uectigalia belli difficultatibus adfliguntur; hoc uectigali etiam belli difficultates sustentantur. deinde in hac adsignatione agrorum ne illud quidem dici potest quod in ceteris, agros desertos a plebe atque a cultura hominum liberorum esse non oportere. sic enim dico, si campanus ager diuidatur, exturbari et expelli plebem ex agris, non constitui et conlocari. totus enim ager campanus colitur et possidetur a plebe, et a plebe optima et modestissima; quod genus hominum optime moratum, optimorum et aratorum et militum, ab hoc plebicola tribuno plebis funditus  eicitur. atque illi miseri nati in illis agris et educati, glebis subigendis exercitati, quo se subito conferant non habebunt; his robustis et ualentibus et audacibus  x uirum satellitibus agri campani possessio tota tradetur, et, ut uos nunc de uestris maioribus praedicatis: 'hunc agrum nobis maiores nostri reliquerunt,' sic uestri posteri de uobis praedicabunt: 'hunc agrum patres nostri acceptum a patribus suis perdiderunt.' equidem existimo: si iam campus martius diuidatur et uni cuique uestrum ubi consistat bini pedes adsignentur, tamen promiscue toto quam proprie parua frui parte malitis. qua re etiam si ad uos esset singulos aliquid ex hoc agro peruenturum qui uobis ostenditur, aliis comparatur, tamen honestius eum uos uniuersi quam singuli possideretis. nunc uero cum ad uos nihil pertineat, sed paretur aliis, eripiatur uobis, nonne acerrime, tamquam armato hosti, sic huic legi pro uestris agris resistetis? 