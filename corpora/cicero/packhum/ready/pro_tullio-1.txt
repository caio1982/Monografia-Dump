unum hoc abs te, l. quincti, peruelim impetrare—quod tametsi eo uolo quia mihi utile est, tamen abs te idcirco  quia aequum est, postulo—ut ita tibi multum temporis ad dicendum sumas ut his aliquid ad iudicandum relinquas. namque antea non defensionis tuae modus, sed nox tibi finem dicendi fecit; nunc, si tibi placere potest, ne idem facias, id abs te postulo. neque hoc idcirco postulo quod te aliquid censeam praeterire oportere aut non quam ornatissime et copiosissime dicere, uerum ut semel una quaque de re dicas; quod si facies, non uereor ne dicendo dies eximatur.  iudicium uestrum est, recuperatores,  quantae pecuniae paret dolo malo familiae p. fabi ui hominibus armatis coactisue damnum datum esse m. tullio . eius rei taxationem nos fecimus; aestimatio uestra est; iudicium datum est in quadruplum.  cum omnes leges omniaque iudicia quae paulo grauiora atque asperiora uidentur esse ex improborum iniquitate et iniuria nata sunt, tum hoc iudicium paucis hisce annis propter hominum malam consuetudinem nimiamque licentiam constitutum est. nam cum multae familiae dicerentur in agris longinquis et pascuis armatae esse caedisque facere, cumque ea consuetudo non solum ad res priuatorum sed ad summam rem publicam pertinere uideretur, m. lucullus, qui summa aequitate et sapientia ius dixit, primus hoc iudicium composuit et id spectauit ut omnes ita familias suas continerent ut non modo armati damnum nemini darent uerum etiam lacessiti iure se potius quam armis defenderent; et cum sciret de damno legem esse aquiliam, tamen hoc ita existimauit, apud maiores nostros cum et res et cupiditates minores essent et familiae non magnae magno  metu continerentur ut perraro fieret ut homo occideretur, idque nefarium ac singulare facinus putaretur, nihil opus fuisse iudicio de ui coactis armatisque hominibus; quod enim usu non ueniebat, de eo si quis legem aut iudicium constitueret, non tam prohibere uideretur quam admonere. his temporibus cum ex bello diuturno atque domestico res in eam consuetudinem uenisset ut homines minore religione armis uterentur, necesse putauit esse et in uniuersam familiam iudicium dare, quod a familia factum diceretur, et recuperatores dare, ut quam primum res iudicaretur, et poenam grauiorem constituere, ut metu comprimeretur audacia, et illam latebram tollere: ' damnum iniuria .' quod in aliis causis debet ualere et ualet lege aquilia, id ex huius modi damno quod ui per seruos armatos datum esset . . . ipsi statuerent quo tempore possent suo iure arma capere, manum cogere, homines occidere. cum iudicium ita daret ut hoc solum in iudicium ueniret, uidereturne ui hominibus coactis armatisue damnum dolo malo familiae datum, neque illud adderet ' iniuria ,' putauit se audaciam improborum sustulisse, cum spem defensionis nullam reliquisset. 