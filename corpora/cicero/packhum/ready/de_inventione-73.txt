necessitudo autem infertur, cum ui quadam reus id, quod fecerit, fecisse defenditur, hoc modo: lex est apud rhodios, ut, si qua rostrata in portu nauis deprehensa sit, publicetur. cum magna in alto tempestas esset, uis uentorum inuitis nautis in rhodiorum portum nauem coÃ«git. quaestor nauem populi uocat, nauis dominus negat oportere publicari. intentio est: 'rostrata nauis in portu deprehensa est.' depulsio concessio. ratio: 'ui et necessario sumus in portum coacti.' infirmatio est: 'nauem ex lege tamen populi esse oportet.' iudicatio est: cum rostratam nauem in portu deprehensam lex publicarit cumque haec nauis inuitis nautis ui tempestatis in portum coniecta sit, oporteatne eam publicari?  horum trium generum idcirco in unum locum contulimus exempla, quod similis in ea praeceptio argumentorum traditur. nam in his omnibus primum, si quid res ipsa dabit facultatis, coniecturam induci ab accusatore oportebit, ut id, quod uoluntate factum negabitur, consulto factum suspicione aliqua demonstretur; deinde inducere definitionem necessitudinis aut casus aut inprudentiae et exempla ad eam definitionem adiungere, in quibus inprudentia fuisse uideatur aut casus aut necessitudo, et ab his id, quod reus inferat, separare, id est ostendere dissimile, quod [leuius, facilius] non ignorabile, non fortuitum, non ne cessarium fuerit; postea demonstrare potuisse uitari: hac ratione prouideri potuisse, si hoc aut illud fecisset, aut, nisi fecisset, praecaueri; et definitionibus ostendere non hanc inprudentiam aut casum aut necessitudinem, sed inertiam, neglegentiam, fatuitatem nominari oportere. ac si qua necessitudo turpitudinem uidebitur habere, oportebit per locorum communium inplicationem redarguentem demonstrare quiduis perpeti, mori denique satius fuisse quam eiusmodi necessitudini optemperare. atque tum ex iis locis, de quibus in negotiali parte dictum est, iuris et aequitatis naturam oportebit quaerere et quasi in absoluta iuridiciali per se hoc ipsum ab rebus omnibus separatim considerare. atque hoc in loco, si facultas erit, exemplis uti oportebit, quibus in simili excusatione non sit ignotum, et contentione, magis illis ignoscendum fuisse, et deliberationis partibus, turpe aut inutile esse concedi eam rem, quae ab aduersario commissa sit: permagnum esse et magno futurum detrimento, si ea res ab iis, qui potestatem habent uindicandi, neglecta sit. 