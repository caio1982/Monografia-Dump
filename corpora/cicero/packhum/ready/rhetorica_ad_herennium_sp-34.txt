ergo absolutissima est argumentatio ea, quae ex quinque partibus constat; sed ea non semper necesse est uti. est cum conplexione supersedendum est, si res breuis est, ut facile memoria conprehendatur; est  cum exornatio praetermittenda est, si parum locuples ad amplificandum et exornandum res uidetur esse. sin et breuis erit argumentatio et res tenuis aut humilis, tum et exornatione et conplexione supersedendum est.  in omni argumentatione de duabus partibus postremis haec, quam exposui, ratio est habenda. ergo amplissima est argumentatio quinquepertita; breuissima est tripertita; mediocris sublata aut exornatione aut conplexione quadripertita.  duo genera sunt uitiosarum argumentationum: unum, quod ab aduersario reprehendi potest, id quod pertinet ad causam: alterum, quod tametsi nugatorium est, tamen non indiget reprehensionis. quae sint, quae reprehensione confutari conueniat, quae tacite contemni atque uitari sine reprehensione, nisi exempla subiecero, intellegere dilucide non poteris. haec cognitio uitiosarum argumentationum duplicem utilitatem adferet. nam et uitare in argumentatione uitium admonebit et ab aliis non uitatum commode reprehendere docebit.  quoniam igitur ostendimus perfectam et plenam argumentationem ex quinque partibus constare, in una  quaque parte argumentationis quae uitia uitanda sunt consideremus, ut et ipsi ab his uitiis recedere, et aduersariorum argumentationes hac praeceptione in omnibus partibus temptare et ab aliqua parte labefactare possimus. 