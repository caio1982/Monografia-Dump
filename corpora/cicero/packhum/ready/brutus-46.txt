tum atticus: tu quidem de faece, inquit, hauris idque  iam dudum, sed tacebam; hoc uero non putabam, te usque ad staienos et autronios esse uenturum.  non puto, inquam, existimare te ambitione me labi, quippe de mortuis; sed ordinem sequens in memoriam notam et aequalem necessario incurro. uolo autem hoc perspici, omnibus conquisitis, qui in multitudine dicere ausi sint, memoria quidem dignos perpaucos, uerum qui omnino nomen habuerint, non ita multos fuisse. sed ad sermonem institutum reuertamur.  t. torquatus t. f. et doctus uir ex rhodia disciplina molonis et a natura ad dicendum satis solutus atque expeditus, cui si uita suppeditauisset, sublato ambitu consul factus esset, plus facultatis habuit ad dicendum quam uoluntatis. itaque studio huic non satisfecit, officio uero nec in suorum necessariorum causis nec in sententia senatoria defuit. etiam m. pontidius municeps noster multas priuatas causas actitauit, celeriter sane uerba uoluens nec hebes in causis uel dicam plus etiam quam non hebes, sed efferuescens in dicendo stomacho saepe iracundiaque uehementius; ut non cum aduersario solum sed etiam, quod mirabile esset, cum iudice ipso, cuius delinitor esse debet orator, iurgio saepe contenderet. m. messalla minor natu quam nos, nullo modo inops, sed non nimis ornatus genere uerborum; prudens acutus, minime incautus patronus, in causis cognoscendis componendisque diligens, magni laboris, multae operae multarumque causarum. duo etiam metelli, celer et nepos nihil in causis uersati nec sine ingenio nec indocti hoc erant populare dicendi genus adsecuti. cn. autem lentulus marcellinus nec umquam indisertus et in consulatu pereloquens uisus est, non tardus sententiis, non inops uerbis, uoce canora, facetus satis. c. memmius l. f. perfectus litteris sed graecis, fastidiosus sane latinarum, argutus orator uerbisque  dulcis, sed fugiens non modo dicendi uerum etiam cogitandi laborem, tantum sibi de facultate detraxit quantum imminuit industriae. 