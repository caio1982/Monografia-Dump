sed quoniam de eo genere beneficiorum dictum est, quae ad singulos spectant, deinceps de iis, quae ad uniuersos quaeque ad rem publicam pertinent, disputandum est. eorum autem ipsorum partim eius modi sunt, ut ad uniuersos ciues pertineant, partim, singulos ut attingant, quae sunt etiam gratiora. danda opera est omnino, si possit, utrisque, nec minus, ut etiam singulis consulatur, sed ita, ut ea res aut prosit aut certe ne obsit rei publicae. c. gracchi frumentaria magna largitio, exhauriebat igitur aerarium; modica m. octauii et rei publicae tolerabilis et plebi neces saria, ergo et ciuibus et rei publicae salutaris. in primis autem uidendum erit ei, qui rem publicam administrabit, ut suum quisque teneat neque de bonis priuatorum publice deminutio fiat. perniciose enim philippus in tribunatu, cum legem agrariam ferret, quam tamen antiquari facile passus est et in eo uehementer se moderatum praebuit, sed cum in agendo multa populariter, tum illud male, 'non esse in ciuitate duo milia hominum, qui rem haberent'. capitalis oratio est ad aequationem bonorum pertinens, qua peste quae potest esse maior? hanc enim ob causam maxime, ut sua tenerentur, res publicae ciuitatesque constitutae sunt. nam, etsi duce natura congregabantur homines, tamen spe custodiae rerum suarum urbium praesidia quaerebant. danda etiam opera est, ne, quod apud maiores nostros saepe fiebat propter aerarii tenuitatem assiduitatemque bellorum, tributum sit conferendum, idque ne eueniat multo ante erit prouidendum. sin quae necessitas huius muneris alicui rei publicae obuenerit—malo enim quam nostrae ominari neque tamen de nostra, sed de omni re publica disputo—danda erit opera, ut omnes intellegant, si salui esse uelint, necessitati esse parendum. atque etiam omnes, qui rem publicam gubernabunt, consulere debebunt ut earum rerum copia sit, quae sunt ad uictum necessariae. quarum qualis comparatio fieri soleat et debeat, non est necesse disputare; est enim in promptu; tantum locus attingendus fuit. 