Aspice Philoctetam, cui concedendum est gementi; ipsum enim Herculem viderat in Oeta magnitudine dolorum eiulantem. nihil igitur hunc virum sagittae, quas ab Hercule acceperat, tum consolabantur, cum E víperino mórsu venae víscerum Venéno inbutae taétros cruciatús cient. itaque exclamat auxilium expetens, mori cupiens; 'Heu, quí salsis fluctíbus mandet Me ex súblimo vertíce saxi! Iam iam ábsumor; confícit animam Vis vólneris, ulceris aéstus.' difficile dictu videtur eum non in malo esse, et magno quidem, qui ita clamare cogatur. Sed videamus Her- culem ipsum, qui tum dolore frangebatur, cum in- mortalitatem ipsa morte quaerebat: quas hic voces apud Sophoclem in Trachiniis edit! cui cum Deianira sanguine Centauri tinctam tunicam induisset inhae- sissetque ea visceribus, ait ille: 'O múlta dictu grávia, perpessu áspera, Quae córpore exancláta atque animo pértuli! Nec míhi Iunonis térror inplacábilis Nec tántum invexit trístis Eurystheús mali, Quantum úna vaecors Oénei partu édita. Haec me ínretivit véste furiali ínscium, Quae látere inhaerens mórsu lacerat víscera Urgénsque graviter púlmonum haurit spíritus:  Iam décolorem sánguinem omnem exórbuit. Sic córpus clade horríbili absumptum éxtabuit, Ipse ínligatus péste interimor téxtili. Hos nón hostilis déxtra, non Terra édita Molés Gigantum, nón biformato ímpetu Centaúrus ictus córpori inflixít meo, Non Gráia vis, non bárbara ulla inmánitas, Non saéva terris géns relegata últimis, Quas péragrans undique ómnem ecferitatem éxpuli, Sed féminae vir féminea interimór manu. O náte, vere hoc nómen usurpá patri, Ne me óccidentem mátris superet cáritas. Huc árripe ad me mánibus abstractám piis; Iam cérnam, mene an íllam potiorém putes. Perge, aúde, nate! inlácrima patris péstibus, Miserére: gentes nóstras flebunt míserias. Heu, vírginalem me óre ploratum édere, Quem vídit nemo ulli íngemescentém malo! Ecféminata vírtus adflicta óccidit. Accéde, nate, adsíste, miserandum áspice Evísceratum córpus laceratí patris! Vidéte, cuncti, túque, caelestúm sator, Iace, óbsecro, in me vím coruscam fúlminis! Nunc, núnc dolorum anxíferi torquent vértices, Nunc sérpit ardor. o ánte victricés manus, O péctora, o terga, ó lacertorúm tori, Vestróne pressu quóndam Nemeaeús leo  Frendéns efflavit gráviter extremum hálitum? Haec déxtra Lernam taétra mactata éxcetra Pacávit? haec bicórporem adflixít manum? Erymánthiam haec vastíficam abiecit béluam? Haec é Tartarea ténebrica abstractúm plaga Tricípitem eduxit Hýdra generatúm canem? Haec ínteremit tórtu multiplicábili Dracónem auriferam optútu adservantem árborem? Multa ália victrix nóstra lustravít manus, Nec quísquam e nostris spólia cepit laúdibus.' Possumusne nos contemnere dolorem, cum ipsum Herculem tam intoleranter dolere videamus? Veniat Aeschylus, non poëta solum, sed etiam Pythagoreus; sic enim accepimus. quo modo fert apud eum Prome- theus dolorem, quem excipit ob furtum Lemnium, Unde ígnis cluet mortálibus clam Divísus; eum doctús Prometheus Clepsísse dolo poenásque Iovi Fato éxpendisse suprémo? has igitur poenas pendens adfixus ad Caucasum dicit haec: 'Titánum suboles, sócia nostri sánguinis, Generáta Caelo, aspícite religatum ásperis  Vinctúmque saxis, návem ut horrisonó freto Noctém paventes tímidi adnectunt návitae. Satúrnius me síc infixit Iúppiter, Iovísque numen Múlciberi adscivít manus. Hos ílle cuneos fábrica crudeli ínserens Perrúpit artus; quá miser sollértia Transvérberatus cástrum hoc Furiarum íncolo. Iam tértio me quóque funestó die Tristi ádvolatu adúncis lacerans únguibus Iovís satelles pástu dilaniát fero. Tum iécore opimo fárta et satiata ádfatim Clangórem fundit vástum et sublime ávolans Pinnáta cauda nóstrum adulat sánguinem. Cum véro adesum inflátu renovatúmst iecur, Tum rúrsum taetros ávida se ad pastús refert. Sic hánc custodem maésti cruciatús alo, Quae mé perenni vívum foedat míseria. Namque, út videtis, vínclis constrictús Iovis Arcére nequeo díram volucrem a péctore. Sic me ípse viduus péstes excipio ánxias Amóre mortis términum anquiréns mali; Sed lónge a leto númine aspellór Iovis, Atque haéc vetusta, saéclis glomerata hórridis, Luctífica clades nóstro infixa est córpori;  E quó liquatae sólis ardore éxcidunt Guttaé, quae saxa adsídue instillant Caúcasi.' vix igitur posse videmur ita adfectum non miserum dicere et, si nunc miserum, certe dolorem malum. 