c .  uiii kal .  ian .   62  romae m. cicero s. d. c. antonio m. f. imp. etsi statueram nullas ad te litteras mittere nisi commendaticias (non quo eas intellegerem satis apud te ualere sed ne iis qui me rogarent aliquid de nostra coniunctione imminutum esse ostenderem), tamen, cum t. pomponius, homo omnium meorum in te studiorum et officiorum maxime conscius, tui cupidus, nostri amantissimus, ad te proficisceretur, aliquid mihi scribendum putaui, praesertim cum aliter ipsi pomponio satis facere non possem.  ego si abs te summa officia desiderem, mirum nemini uideri debeat. omnia enim a me in te profecta sunt quae ad tuum commodum, quae ad honorem, quae ad dignitatem pertinerent. pro his rebus nullam mihi abs te relatam esse gratiam tu es optimus testis, contra etiam esse aliquid abs te profectum ex multis audiui; nam comperisse me non audeo dicere, ne forte id ipsum uerbum ponam quod abs te aiunt falso in me solere conferri. sed ea quae ad me delata sunt malo te ex pomponio, cui non minus molesta fuerunt, quam ex meis litteris cognoscere. meus in te animus quam singulari officio fuerit, et senatus et populus romanus testis est; tu quam gratus erga me fueris ipse existimare potes, quantum mihi debeas ceteri existiment.  ego quae tua causa antea feci, uoluntate sum adductus posteaque constantia; sed reliqua, mihi crede, multo maius  meum studium maioremque grauitatem et laborem desiderant. quae ego si non profundere ac perdere uidebor, omnibus meis uiribus sustinebo; sin autem ingrata esse sentiam, non committam ut tibi ipsi insanire uidear. ea quae sint et cuius modi poteris ex pomponio cognoscere. atque ipsum tibi pomponium ita commendo ut, quamquam ipsius causa confido te facturum esse omnia, tamen abs te hoc petam ut, si quid in te residet amoris erga me, id omne in pomponi negotio ostendas. hoc mihi nihil gratius facere potes.