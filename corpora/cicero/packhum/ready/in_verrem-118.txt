quo modo igitur hoc adsequar, iudices, ut sciam quantum lucri factum sit? non ex aproni tabulis, quas ego cum conquirerem non inueni, et cum in ius ipsum eduxi expressi ut conficere tabulas se negaret. si mentiebatur, quam ob rem remouebat, si hae tabulae nihil tibi erant obfuturae? si omnino nullas confecerat litteras, ne id quidem satis significat illum non suum negotium gessisse? ea est enim ratio decumanorum ut sine plurimis litteris confici non possit; singula enim nomina aratorum et cum singulis pactiones decumanorum litteris persequi et conficere necesse est. iugera professi sunt aratores omnes imperio atque instituto tuo: non opinor quemquam minus esse professum quam quantum arasset, cum tot cruces, tot supplicia, tot ex cohorte recuperatores proponerentur. in iugero leontini agri medimnum fere tritici seritur perpetua atque aequabili satione; ager efficit cum octauo, bene ut agatur; uerum ut omnes di adiuuent, cum decumo. quod si quando accidit, tum fit ut tantum decumae sit quantum seueris, hoc est ut, quot iugera sint sata, totidem medimna decumae debeantur. hoc cum ita esset, primum illud dico, pluribus milibus medimnum uenisse decumas agri leontini quam quot milia iugerum  sata essent in agro leontino. quodsi fieri non poterat ut plus quam  x  medimna ex iugero exararent, medimnum <autem> ex iugero decumano dari oportebat, cum ager, id quod perraro euenit, cum decumo extulisset, quae erat ratio decumanis, siquidem decumae ac non bona uenibant aratorum, ut pluribus aliquanto medimnis decumas emerent quam iugera erant sata? in leontino iugerum subscriptio ac professio non est plus  xxx ; decumae  xxxui  medimnum uenierunt. errauit an potius insaniuit apronius? immo tum insanisset, si aratoribus id quod deberent licitum esset, et non quod apronius imperasset necesse fuisset dare. 