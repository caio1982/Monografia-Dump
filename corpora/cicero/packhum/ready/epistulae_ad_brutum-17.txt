ante iu id .  iun .   43 cicero bruto salutem nullas adhuc a te litteras habebamus, ne famam quidem quae declararet te cognita senatus auctoritate in italiam adducere exercitum; quod ut faceres idque maturares magno opere desiderabat res publica. ingrauescit enim in dies intestinum malum nec externis hostibus magis quam domesticis laboramus, qui erant omnino ab initio belli sed facilius frangebantur. erectior senatus erat non sententiis solum nostris sed etiam cohortationibus excitatus. erat in senatu satis uehemens et acer pansa cum in ceteros huius generis tum maxime in socerum; cui consuli non animus ab initio, non fides ad extremum defuit. bellum ad mutinam gerebatur nihil ut in caesare reprehenderes, non nulla in hirtio. huius belli fortuna 'ut in secundis fluxa, ut in aduersis bona'. erat uictrix res publica caesis antoni copiis, ipso expulso. <a> bruto deinde ita multa peccata ut quodam  modo uictoria excideret e manibus; perterritos, inermis, saucios non sunt nostri duces persecuti, datumque lepido tempus est in quo leuitatem eius saepe perspectam maioribus in malis experiremur.  sunt exercitus boni sed rudes bruti et planci, sunt fidelissima et maxima auxilia gallorum. sed caesarem meis consiliis adhuc gubernatum, praeclara ipsum indole admirabilique constantia, improbissimis litteris quidam fallacibusque interpretibus ac nuntiis impulerunt in spem certissimam consulatus. quod simul atque sensi, neque ego illum absentem litteris monere destiti nec accusare praesentis eius necessarios qui eius cupiditati suffragari uidebantur nec in senatu sceleratissimorum consiliorum fontis aperire dubitaui. nec uero ulla in re memini aut senatum meliorem aut magistratus. numquam enim in honore extraordinario potentis hominis uel potentissimi potius, quando quidem potentia iam in ui posita est et armis, accidit ut nemo tribunus pl., nemo alio <in> magistratu, nemo priuatus auctor exsisteret. sed in hac constantia atque uirtute erat tamen sollicita ciuitas. illudimur enim, brute, tum militum deliciis, tum imperatorum insolentia. tantum quisque se in re publica posse postulat quantum habet uirium. non ratio, non modus, non lex, non mos, non officium ualet, non iudicium, non existimatio ciuium, non posteritatis uerecundia.  haec ego multo ante prospiciens fugiebam ex italia tum cum me uestrorum edictorum fama reuocauit. incitauisti uero tu me, brute, ueliae. quamquam enim dolebam in eam me urbem ire quam tu fugeres qui eam liberauisses, quod mihi quoque quondam acciderat periculo simili, casu tristiore, perrexi tamen romamque perueni nulloque praesidio quatefeci antonium contraque eius arma nefanda  praesidia quae oblata sunt caesaris consilio et auctoritate firmaui. qui si steterit <f>ide mihique paruerit, satis uidemur habituri praesidi; sin autem impiorum consilia plus ualuerint quam nostra aut imbecillitas aetatis non potuerit grauitatem rerum sustinere, spes omnis est in te.  quam ob rem aduola, obsecro, atque eam rem publicam, quam uirtute atque animi magnitudine magis quam euentis rerum liberauisti, exitu libera. omnis omnium concursus ad te futurus est. hortare idem per litteras cassium. spes libertatis nusquam nisi in uestrorum castrorum principiis est. firmos omnino et duces habemus ab occidente et exercitus. hoc adulescentis praesidium equidem adhuc firmum esse confido, sed ita multi labefactant ut ne moueatur interdum extimescam.  habes totum rei publicae statum, qui quidem tum erat cum has litteras dabam. uelim deinceps meliora sint; sin aliter fuerit (quod di omen auertant!), rei publicae uicem dolebo, quae immortalis esse debe<b>at; mihi quidem quantulum reliqui est!