nunc ad marcellum reuertar, ne haec a me sine causa commemorata esse uideantur. qui cum tam praeclaram urbem ui copiisque cepisset, non putauit ad laudem populi romani hoc pertinere, hanc pulchritudinem, ex qua prae sertim periculi nihil ostenderetur, delere et exstinguere. itaque aedificiis omnibus, publicis priuatis, sacris profanis, sic pepercit quasi ad ea defendenda cum exercitu, non oppugnanda uenisset. in ornatu urbis habuit uictoriae rationem, habuit humanitatis; uictoriae putabat esse multa romam deportare quae ornamento urbi esse possent, humanitatis non plane exspoliare urbem, praesertim quam conseruare uoluisset. in hac partitione ornatus non plus uictoria marcelli populo romano adpetiuit quam humanitas syracusanis reseruauit. romam quae adportata sunt, ad aedem honoris et uirtutis itemque aliis in locis uidemus. nihil in aedibus, nihil in hortis posuit, nihil in suburbano; putauit, si urbis ornamenta domum suam non contulisset, domum suam ornamento urbi futuram. syracusis autem permulta atque egregia reliquit; deum uero nullum uiolauit, nullum attigit. conferte uerrem, non ut hominem cum homine comparetis, ne qua tali uiro mortuo fiat iniuria, sed ut pacem cum bello, leges cum ui, forum et iuris dictionem cum ferro et armis, aduentum et comitatum cum exercitu et uictoria conferatis.  aedis mineruae est in insula, de qua ante dixi; quam marcellus non attigit, quam plenam atque ornatam reliquit; quae ab isto sic spoliata atque direpta est non ut ab hoste aliquo, qui tamen in bello religionem et consuetudinis iura retineret, sed ut a barbaris praedonibus uexata esse uideatur. pugna erat equestris agathocli regis in tabulis picta praeclare; iis autem tabulis interiores templi parietes uestiebantur. nihil erat ea pictura nobilius, nihil syracusis quod magis uisendum putaretur. has tabulas m. marcellus, cum  omnia uictoria illa sua profana fecisset, tamen religione impeditus non attigit; iste, cum illa propter diuturnam pacem fidelitatemque populi syracusani sacra religiosaque accepisset, omnis eas tabulas abstulit, parietes quorum ornatus tot saecula manserant, tot bella effugerant, nudos ac deformatos reliquit. et marcellus qui, si syracusas cepisset, duo templa se romae dedicaturum uouerat, is id quod erat aedificaturus iis rebus ornare quas ceperat noluit: uerres qui non honori neque uirtuti, quem ad modum ille, sed ueneri et cupidini uota deberet, is mineruae templum spoliare conatus est. ille deos deorum spoliis ornari noluit, hic ornamenta mineruae uirginis in meretriciam domum transtulit. uiginti et septem praeterea tabulas pulcherrime pictas ex eadem aede sustulit, in quibus erant imagines siciliae regum ac tyrannorum, quae non solum pictorum artificio delectabant, sed etiam commemoratione hominum et cognitione formarum. ac uidete quanto taetrior hic tyrannus syracusanis fuerit quam quisquam superiorum, quia, cum illi tamen ornarint templa deorum immortalium, hic etiam illorum monumenta atque ornamenta sustulit. 