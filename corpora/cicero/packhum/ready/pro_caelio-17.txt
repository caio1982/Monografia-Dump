reliquum est igitur crimen de ueneno; cuius ego nec principium inuenire neque euoluere exitum possum. quae fuit enim causa quam ob rem isti mulieri uenenum dare uellet caelius? ne aurum redderet? num petiuit? ne crimen haereret? num quis obiecit? num quis denique fecisset mentionem, si hic nullius nomen detulisset? quin  etiam l. herennium dicere audistis uerbo se molestum non futurum fuisse caelio, nisi iterum eadem de re suo familiari absoluto nomen hic detulisset. credibile est igitur tantum facinus nullam ob causam esse commissum? et uos non uidetis fingi sceleris maximi crimen ut alterius sceleris suscipiendi fuisse causa uideatur? cui denique commisit, quo adiutore usus est, quo socio, quo conscio, cui tantum facinus, cui se, cui salutem suam credidit? seruisne mulieris? sic enim est obiectum. et erat tam demens is cui uos ingenium certe tribuitis, etiam si cetera inimica oratione detrahitis, ut omnis suas fortunas alienis seruis committeret? at quibus seruis?—refert enim magno opere id ipsum—eisne quos intellegebat non communi condicione seruitutis uti sed licentius liberius familiariusque cum domina uiuere? quis enim hoc non uidet, iudices, aut quis ignorat, in eius modi domo in qua mater familias meretricio more uiuat, in qua nihil geratur quod foras proferendum sit, in qua inusitatae libidines, luxuries, omnia denique inaudita uitia ac flagitia uersentur, hic seruos non esse seruos, quibus omnia committantur, per quos gerantur, qui uersentur isdem in uoluptatibus, quibus occulta credantur, ad quos aliquantum etiam ex cotidianis sumptibus ac luxurie redundet? id igitur caelius non uidebat? si enim tam familiaris erat mulieris quam uos uoltis, istos quoque seruos familiaris dominae esse sciebat. sin ei tanta consuetudo quanta a uobis inducitur non erat, quae cum seruis eius potuit  familiaritas esse tanta? ipsius autem ueneni quae ratio fingitur? ubi quaesitum est, quem ad modum paratum, quo pacto, cui, quo in loco traditum? habuisse aiunt domi uimque eius esse expertum in seruo quodam ad eam rem ipsam parato; cuius perceleri interitu esse ab hoc comprobatum uenenum. pro di immortales! cur interdum in hominum sceleribus maximis aut coniuetis aut praesentis fraudis poenas in diem reseruatis? uidi enim, uidi et illum hausi dolorem uel acerbissimum in uita, cum q. metellus abstraheretur e sinu gremioque patriae, cumque ille uir qui se natum huic imperio putauit tertio die post quam in curia, quam in rostris, quam in re publica floruisset, integerrima aetate, optimo habitu, maximis uiribus eriperetur indignissime bonis omnibus atque uniuersae ciuitati. quo quidem tempore ille moriens, cum iam ceteris ex partibus oppressa mens esset, extremum sensum ad memoriam rei publicae reseruabat, cum me intuens flentem significabat interruptis ac morientibus uocibus quanta inpenderet procella mihi, quanta tempestas ciuitati et cum parietem saepe feriens eum qui cum q. catulo fuerat ei communis crebro catulum, saepe me, saepissime rem publicam nominabat, ut non tam se mori quam spoliari suo praesidio cum patriam tum etiam me doleret. quem quidem uirum si nulla uis repentini sceleris sustulisset, quonam modo ille furenti fratri suo consularis restitisset qui consul incipientem furere atque tonantem sua se manu interfecturum audiente senatu dixerit? ex hac igitur domo progressa ista mulier de ueneni celeritate dicere audebit? nonne ipsam domum metuet ne quam uocem eiciat, non parietes conscios, non  noctem illam funestam ac luctuosam perhorrescet? sed reuertor ad crimen; etenim haec facta illius clarissimi ac fortissimi uiri mentio et uocem meam fletu debilitauit et mentem dolore impediuit. 