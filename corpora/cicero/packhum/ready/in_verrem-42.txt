in sartis tectis uero quem ad modum se gesserit quid ego dicam? dixerunt qui senserunt; sunt alii qui dicant; notae res ac manifestae prolatae sunt et proferentur. dixit cn. fannius, eques romanus, frater germanus q. titini, iudicis tui, tibi pecuniam se dedisse.  recita. cn. fanni testimonium.  nolite cn. fannio dicenti credere, noli, inquam, tu, q. titini, cn. fannio, fratri tuo, credere; dicit enim rem incredibilem; c. uerrem insimulat auaritiae et audaciae, quae uitia uidentur in quemuis potius quam in istum conuenire. dixit q. tadius, homo familiarissimus patris istius, non alienus a matris eius genere et nomine; tabulas protulit, quibus pecuniam se dedisse ostendit. recita. nomina q. tadi. recita. testimonium q. tadi . ne tadi quidem tabulis nec testimonio credemus? quid igitur in iudiciis sequemur? quid est aliud omnibus omnia peccata et maleficia concedere nisi hoc, hominum honestorum testimoniis et uirorum bonorum tabulis non credere?  nam quid ego de cotidiano sermone querimoniaque populi romani loquar, de istius impudentissimo furto seu potius nouo ac singulari latrocinio? ausum esse in aede castoris, celeberrimo clarissimoque monumento—quod templum in oculis cotidianoque aspectu populi romani positum est, quo saepe numero senatus conuocatur, quo maximarum rerum frequentissimae cotidie aduocationes  fiunt—in eo loco in sermone hominum audaciae suae monumentum aeternum relinquere. aedem castoris, iudices, p. iunius habuit tuendam de l. sulla q. metello consulibus. is mortuus est; reliquit pupillum paruum filium. cum l. octauius c. aurelius consules aedis sacras locauissent neque potuissent omnia sarta tecta exigere, neque ii praetores quibus erat negotium datum, c. sacerdos et m. caesius, factum est senatus consultum, quibus de sartis tectis cognitum et iudicatum non esset, uti c. uerres p. caelius praetores cognoscerent et iudicarent. qua potestate iste permissa sic abusus est ut ex cn. fannio et ex q. tadio cognouistis, uerum tamen cum esset omnibus in rebus apertissime impudentissimeque praedatus, hoc uoluit clarissimum relinquere indicium latrociniorum suorum, de quo non audire aliquando sed uidere cotidie possemus. quaesiuit quis aedem castoris sartam tectam deberet tradere. iunium ipsum mortuum esse sciebat; scire uolebat ad quem illa res pertineret. audit pupillum esse filium. homo qui semper ita palam dictitasset, pupillos et pupillas certissimam praedam esse praetoribus, optatum negotium sibi in sinum delatum esse dicebat. monumentum illa amplitudine, illo opere, quamuis sartum tectum integrumque esset, tamen aliquid se inuenturum in quo moliri praedarique posset arbitrabatur. l. habonio aedem castoris tradi oportebat: is casu pupilli iuni tutor erat testamento patris: cum eo sine ullo intertrimento conuenerat iam quem ad modum traderetur. iste ad se habonium uocat; quaerit ecquid sit quod a pupillo traditum non sit, quod exigi debeat. cum ille, id quod erat, diceret facilem pupillo traditionem esse, signa et dona com parere omnia, ipsum templum omni opere esse integrum, indignum isti uideri coepit ex tanta aede tantoque opere se non opimum praeda, praesertim a pupillo, discedere. uenit ipse in aedem castoris, considerat templum; uidet undique tectum pulcherrime laqueatum, praeterea cetera noua atque integra. uersat se; quaerit quid agat. dicit quidam ex illis canibus quos iste liguri dixerat esse circa se multos, 'tu, uerres, hic quod moliare nihil habes, nisi forte uis ad perpendiculum columnas exigere.' homo omnium rerum imperitus quaerit, quid sit 'ad perpendiculum': dicunt ei fere nullam esse columnam quae ad perpendiculum esse possit. 'nam mehercule,' inquit, 'sic agamus; columnae ad perpendiculum exigantur.' habonius, qui legem nosset—qua in lege numerus tantum columnarum traditur, perpendiculi mentio fit nulla—et qui non putaret sibi expedire ita accipere, ne eodem modo tradendum esset, negat id sibi deberi, negat oportere exigi. iste habonium quiescere iubet et simul ei non nullam spem societatis ostendit; hominem modestum et minime pertinacem facile coercet; columnas ita se exacturum esse confirmat. noua res atque improuisa pupilli calamitas nuntiatur statim c. mustio, uitrico pupilli, qui nuper est mortuus, m. iunio patruo, p. titio tutori, homini frugalissimo; hi rem ad uirum primarium summo officio ac uirtute praeditum, m. marcellum, qui erat pupilli tutor, deferunt. uenit ad uerrem m. marcellus; petit ab eo pro sua fide ac diligentia pluribus uerbis ne per summam iniuriam pupillum iunium fortunis patriis conetur euertere. iste, qui iam spe atque opinione praedam illam deuorasset, neque ulla aequitate orationis neque auctoritate m. marcelli commotus est;  itaque quem ad modum ostendisset se id exacturum esse respondit. cum sibi omnis ad istum adlegationes difficilis, omnis aditus arduos ac potius interclusos uiderent—apud quem non ius, non aequitas, non misericordia, non propinqui oratio, non amici uoluntas, non cuiusquam auctoritas [pro pretio], non gratia ualeret—statuunt id sibi esse optimum factu, quod cuiuis uenisset in mentem, petere auxilium a chelidone, quae isto praetore non modo in iure ciuili priuatorumque omnium controuersiis populo romano praefuit, uerum etiam in his sartis tectisque dominata est. uenit ad chelidonem c. mustius, eques romanus, publicanus, homo cum primis honestus; uenit m. iunius, patruus pueri, frugalissimus homo et castissimus; uenit homo summo pudore, summo officio, spectatissimus ordinis sui, p. titius tutor. o multis acerbam, o miseram atque indignam praeturam tuam! ut omittam cetera, quo tandem pudore talis uiros, quo dolore meretricis domum uenisse arbitramini? qui numquam ulla condicione istam turpitudinem subissent nisi offici necessitudinisque ratio coegisset. ueniunt, ut dico, ad chelidonem. domus erat plena; noua iura, noua decreta, noua iudicia petebantur. 'mihi det possessionem, mihi ne adimat, in me iudicium ne det, mihi bona addicat.' alii nummos numerabant, ab aliis tabellae obsignabantur; domus erat non meretricio conuentu sed praetoria turba referta. simul ac potestas primum data est, adeunt hi quos dixi. loquitur c. mustius, rem demonstrat, petit auxilium, pecuniam pollicetur. respondit illa ut meretrix non inhumaniter; libenter ait se factu ram, et se cum isto diligenter sermocinaturam; reuerti iubet. tum discedunt: postridie reuertuntur. negat illa posse hominem exorari; permagnam eum dicere ex illa re pecuniam confici posse. 