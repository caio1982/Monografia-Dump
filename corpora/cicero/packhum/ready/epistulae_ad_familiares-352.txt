46(?) cicero p. seruilio collegae s. p. c. curtius mithres est ille quidem, ut scis, libertus postumi, familiarissimi mei, sed me colit et obseruat aeque atque illum ipsum patronum suum. apud eum ego sic ephesi fui, quotienscumque fui, tamquam domi meae, multaque acciderunt in quibus et beneuolentiam eius erga me experirer et fidem. itaque si quid aut mihi aut meorum cuipiam in asia opus est, ad hunc scribere consueui, huius cum opera et fide tum domo et re uti tamquam mea.  haec ad te eo pluribus scripsi ut intellegeres me non  uulga<ri mo>re nec ambitiose sed ut pro homine intimo ac mihi pernecessario scribere. peto igitur a te ut in ea controuersia quam habet de fundo cum quodam colophonio et in ceteris rebus quantum fides tua patietur quantumque tuo commodo poteris tantum ei honoris mei causa commodes; etsi, ut eius modestiam cognoui, grauis tibi nulla in re erit. si et mea commendatione et sua probitate adsecutus erit ut de se bene existimes, omnia se adeptum arbitrabitur. ut igitur eum recipias in fidem habeasque in numero tuorum te uehementer etiam atque etiam rogo.  ego quae te uelle quaeque ad te pertinere arbitrabor omnia studiose diligenterque curabo.