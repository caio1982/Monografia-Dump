dec .   54 m. cicero s. d. lentulo imp. periucundae mihi fuerunt litterae tuae, quibus intellexi te perspicere meam in te pietatem; quid enim dicam beneuolentiam, cum illud ipsum grauissimum et sanctissimum nomen pietatis leuius mihi meritis erga me tuis esse uideatur? quod autem tibi grata mea erga te studia scribis esse, facis tu quidem abundantia quadam amoris ut etiam grata sint ea quae praetermitti sine nefario scelere non possunt. tibi autem multo notior atque illustrior meus in te animus esset si hoc tempore omni quo di<i>uncti fuimus et una et romae fuissemus. nam in eo ipso quod te ostendis esse facturum quodque et in primis potes et ego a te uehementer exspecto, in sententiis senatoriis et in omni actione atque administratione rei publicae [floruissemus], de qua ostendam equidem paulo post qui sit meus sensus et status et rescribam tibi ad ea quae quaerisâ€”sed certe et ego te auctore amicissimo ac sapientissimo et tu me consiliario fortasse non imperitissimo, fideli quidem et beneuolo certe, usus esses. quamquam tua quidem causa te esse imperatorem prouinciamque bene gestis rebus cum exercitu uictore obtinere, ut debeo, laetor; sed certe qui tibi ex me fructus debentur eos uberiores et praesentiores praesens capere potuisses, in iis uero ulciscendis quos tibi partim inimicos esse intellegis propter tuam propugnationem salutis meae, partim inuidere propter illius actionis amplitudinem et gloriam, mirificum me tibi comitem praebuissem. quamquam ille perennis inimicus amicorum suorum, qui tuis maximis beneficiis ornatus in te potissimum  fractam illam et debilitatam uim suam contulit, nostram uicem ultus est ipse sese. ea est enim conatus quibus patefactis nullam sibi in posterum non modo dignitatis sed ne libertatis quidem partem reliquit. te autem, etsi mallem in meis rebus expertum quam etiam in tuis, tamen in molestia gaudeo eam fidem cognosse hominum non ita magna mercede quam ego maximo dolore cognoram.  de qua ratione tota iam uidetur mihi exponendi tempus dari ut tibi rescribam ad ea quae quaeris. certiorem te per litteras scribis esse factum me cum caesare et cum appio esse in gratia teque id non reprehendere adscribis; uatinium autem scire te uelle ostendis quibus rebus adductus defenderim et laudarim. quod tibi ut planius exponam, altius paulo rationem consiliorum meorum repetam necesse est.  ego me, lentule, initio <beneficio> rerum atque actionum tuarum non solum meis sed etiam rei publicae restitutum putabam et, quoniam tibi incredibilem quendam amorem et omnia in te ipsum summa ac singularia studia deberem, rei publicae, quae te in me restituendo multum adiuuisset, eum certe me animum merito ipsius debere arbitrabar quem antea tantum modo communi officio ciuium, non aliquo erga me singulari beneficio debitum praestitissem. hac me mente fuisse et senatus ex me te consule audiuit et tu in nostris sermonibus collocutionibusque uidisti. etsi iam primis temporibus illis multis rebus meus offendebatur animus, cum te agente de reliqua nostra dignitate aut occulta non nullorum odia aut obscura in me studia cernebam. nam neque de monumentis meis ab iis adiutus es a quibus debuisti neque de ui nefaria qua cum fratre eram domo expulsus neque hercule in iis ipsis rebus quae, quamquam erant mihi propter rei familiaris  naufragia necessariae, tamen a me minimi putabantur, in meis damnis ex auctoritate senatus sarciendis, eam uoluntatem quam exspectaram praestiterunt. quae cum uiderem (neque erant obscura), non tamen tam acerba mihi haec accidebant quam erant illa grata quae fecerant.  itaque, quamquam et pompeio plurimum te quidem ipso praedicatore ac teste debebam et eum non solum beneficio sed amore etiam et perpetuo quodam iudicio meo diligebam, tamen non reputans quid ille uellet in omnibus meis sententiis de re publica pristinis per<ma>nebam. ego sedente cn. pompeio, cum ut laudaret p. sestium introisset in urbem dixissetque testis uatinius me fortuna et felicitate c. caesaris commotum illi amicum esse coepisse, dixi me m. bibuli fortunam, quam ille adflictam putaret, omnium triumphis uictoriisque anteferre, dixique eodem teste alio loco eosdem esse qui bibulum exire domo prohibuissent et qui me coegissent. tota uero interrogatio mea nihil habuit nisi reprehensionem illius tribunatus. in qua omnia dicta sunt libertate animoque maximo de ui, de auspiciis, de donatione regnorum, neque uero hac in causa modo sed constanter saepe in senatu. quin etiam marcellino et philippo consulibus non. apr. mihi est senatus adsensus ut de agro campano frequenti senatu id. mai. referretur. num potui magis in arcem illius causae inuadere aut magis obliuisci temporum meorum, meminisse actionum?  hac a me sententia dicta magnus animorum motus est factus cum eorum quorum oportuit tum illorum etiam quorum numquam putaram. nam hoc senatus consulto in meam sententiam facto pompeius, cum mihi nihil ostendisset se esse offensum, in sardiniam et in africam profectus est eoque itinere lucam ad caesarem uenit. ibi multa de mea  sententia questus est caesar, quippe qui etiam rauennae crassum ante uidisset ab eoque in me esset incensus. sane moleste pompeium id ferre constabat; quod ego, cum audissem ex aliis, maxime ex meo fratre cognoui. quem cum in sardinia pompeius paucis post diebus quam luca discesserat conuenisset, 'te' inquit 'ipsum cupio; nihil opportunius potuit accidere. nisi cum marco fratre diligenter egeris, dependendum tibi est quod mihi pro illo spopondisti.' quid multa? questus est grauiter, sua merita commemorauit, quid egisset saepissime de actis caesaris cum ipso meo fratre quidque sibi is de me recepisset in memoriam redegit seque quae de mea salute egisset uoluntate caesaris egisse ipsum meum fratrem testatus est. cuius causam dignitatemque mihi ut commendaret, rogauit ut eam ne oppugnarem, si nollem aut non possem tueri.  haec cum ad me frater pertulisset et cum tamen pompeius ad me cum mandatis uibullium misisset ut integrum mihi de causa campana ad suum reditum reseruarem, collegi ipse me et cum ipsa quasi re publica collocutus sum, ut mihi tam multa pro se perpesso atque perfuncto concederet ut officium meum memoremque in bene meritos animum fidemque fratris mei praestarem, eumque quem bonum ciuem semper habuisset bonum uirum esse pateretur.  in illis autem meis actionibus sententiisque omnibus quae pompeium uidebantur offendere certorum hominum, quos iam debes suspicari, sermones referebantur ad me qui, cum illa sentirent in re publica quae ego agebam semperque sensissent, me tamen non satis facere pompeio caesaremque inimicissimum mihi futurum gaudere se aiebant. erat hoc mihi dolendum, sed multo illud magis, quod inimicum meum (meum autem? immo uero legum, iudiciorum, oti, patriae, bonorum omnium) sic amplexabantur, sic in manibus  habebant, sic fouebant, sic me praesente osculabantur, non illi quidem ut mihi stomachum facerent, quem ego funditus perdidi, sed certe ut facere se arbitrarentur. hic ego, quantum humano consilio efficere potui, circumspectis rebus meis omnibus rationibusque subductis summam feci cogitationum mearum omnium; quam tibi, si potero, breuiter exponam.  ego, si ab improbis et perditis ciuibus rem publicam teneri uiderem, sicut et cinnanis temporibus scimus et non nullis aliis accidisse, non modo praemiis, quae apud me minimum ualent, sed ne periculis quidem compulsus ullis, quibus tamen mouentur etiam fortissimi uiri, ad eorum causam me adiungerem, ne si summa quidem eorum in me merita constarent. cum autem in re publica cn. pompeius princeps esset uir, is qui hanc potentiam et gloriam maximis in rem publicam meritis praestantissimisque rebus gestis esset consecutus cuiusque ego dignitatis ab adulescentia fautor, in praetura autem et in consulatu adiutor etiam exstitissem, cumque idem auctoritate et sententia per se, consiliis et studiis tecum me adiuuisset meumque inimicum unum in ciuitate haberet inimicum, non putaui famam inconstantiae mihi pertimescendam si quibusdam in sententiis paulum me immutassem meamque uoluntatem ad summi uiri de meque optime meriti dignitatem adgregassem.  in hac sententia complectendus erat mihi caesar, ut uides, in coniuncta et causa et dignitate. hic multum ualuit cum uetus amicitia, quam tu non ignoras mihi et quinto fratri cum caesare fuisse, tum humanitas eius ac liberalitas breui tempore et litteris et officiis perspecta nobis et cognita. uehementer etiam res ipsa publica me mouit, quae mihi uidebatur contentionem, praesertim maximis rebus a caesare  gestis, cum illis uiris nolle fieri et ne fieret uehementer recusare. grauissime autem me in hanc mentem impulit et pompei fides, quam de me caesari dederat, et fratris mei, quam pompeio.  erant praeterea haec animaduertenda in ciuitate quae sunt apud platonem nostrum scripta diuinitus, quales in re publica principes essent talis reliquos solere esse ciuis. tenebam memoria nobis consulibus ea fundamenta iacta iam ex kal. ian. confirmandi senatus ut neminem mirari oporteret non. dec. tantum uel animi fuisse in illo ordine uel auctoritatis; idemque memineram nobis priuatis usque ad caesarem et bibulum consules, cum sententiae nostrae magnum in senatu pondus haberent, unum fere sensum fuisse bonorum omnium. postea, cum tu hispaniam citeriorem cum imperio obtineres neque res publica consules haberet sed mercatores prouinciarum et seditionum seruos ac ministros, iecit quidam casus caput meum quasi certaminis causa in mediam contentionem dissensionemque ciuilem. quo in discrimine cum mirifica senatus, incredibilis italiae totius, singularis omnium bonorum consensio in me tuendo exstitisset, non dicam quid acciderit (multorum est enim et uaria culpa), tantum dicam breui, non mihi exercitum sed duces defuisse. in quo, ut iam sit in iis culpa qui me non defenderunt, non minor est in iis qui reliquerunt; et si accusandi sunt si qui pertimuerunt, magis etiam reprehendendi si qui se timere simularunt. illud quidem certe nostrum consilium iure laudandum est, qui meos ciuis et a me conseruatos et me seruare cupientis spoliatos ducibus seruis armatis obici noluerim declararique maluerim quanta uis esse potuisset in consensu bonorum, si iis pro me stante pugnare licuisset, cum adflictum excitare potuissent; quorum  quidem animum tu non perspexisti solum, cum de me ageres, sed etiam confirmasti atque tenuisti. qua in causa (non modo non negabo sed etiam semper et meminero et praedicabo libenter) usus es quibusdam nobilissimis hominibus fortioribus in me restituendo quam fuerant idem in tenendo. qua in sententia si constare uoluissent, suam auctoritatem simul cum salute mea reciperassent. recreati<s> enim boni<s> uiri<s> consulatu tuo et constantissimis atque optimis actionibus tuis excitati<s>, cn. pompeio praesertim ad causam adiuncto, cum etiam caesar rebus maximis gestis singularibus ornatus et nouis honoribus ac iudiciis senatus ad auctoritatem eius ordinis adiungeretur, nulli improbo ciui locus ad rem publicam uiolandam esse potuisset.  sed attende, quaeso, quae sint consecuta. primum illa furia, <ille fur> muliebrium religionum, qui non pluris fecerat bonam deam quam tris sorores, impunitatem est illorum sententiis adsecutus qui, cum tribunus pl. poenas a seditioso ciui per bonos uiros iudicio persequi uellet, exemplum praeclarissimum in posterum uindicandae seditionis de re publica sustulerunt, idemque postea non meum monumentum (non enim illae manubiae meae sed operis locatio mea fuerat), monumentum uero senatus hostili nomine et cruentis inustum litteris esse passi sunt. qui me homines quod saluum esse uoluerunt est mihi gratissimum; sed uellem non solum salutis meae quem ad modum medici sed ut aliptae etiam uirium et coloris rationem habere uoluissent. nunc, ut apelles ueneris caput et summa pectoris politissima arte perfecit, reliquam partem corporis incohatam reliquit, sic quidam homines in capite meo solum elaborarunt, reliquum corpus imperfectum ac rude reliquerunt.  in quo ego spem fefelli non modo inuidorum sed etiam inimicorum meorum, qui de uno acerrimo et fortissimo uiro  meoque iudicio omnium magnitudine animi et constantia praestantissimo, q. metello l. f., quondam falsam opinionem acceperant, quem post reditum dictitant fracto animo et demisso fuisse (est uero probandum, qui et summa uoluntate cesserit et egregia animi alacritate afuerit neque sane redire curarit, eum ob id ipsum f<r>actum fuisse in quo cum omnis homines tum m. illum scaurum, singularem uirum, constantia et grauitate superasset!)â€”sed quod de illo acceperant aut etiam suspicabantur de me idem cogitabant, abiectiore animo me futurum, cum res publica maiorem etiam mihi animum quam umquam habuissem daret cum declarasset se non potuisse me uno ciui carere cumque metellum unius tribuni pl. rogatio, me uniuersa res publica duce senatu, comitante italia, promulgantibus omnibus <paene magistratibus>, te ferente consule, comitiis centuriatis, cunctis ordinibus hominibus incumbentibus, omnibus denique suis uiribus reciperauisset.  neque uero ego mihi postea quicquam adsumpsi neque hodie adsumo quod quemquam maleuolentissimum iure possit offendere; tantum enitor ut neque amicis neque etiam alienioribus opera, consilio, labore desim. hic meae uitae cursus offendit eos fortasse qui splendorem et speciem huius uitae intuentur, sollicitudinem autem et laborem perspicere non possunt. illud uero non obscure queruntur, in meis sententiis quibus ornem caesarem quasi desciscere m<e a> pristina causa. ego autem cum illa sequor quae paulo ante proposui tum hoc non in postremis de quo coeperam exponere. non offendes eundem bonorum sensum, lentule, quem reliquisti; qui confirmatus consulatu nostro, <non> numquam postea interruptus, adflictus ante te consulem, recreatus abs te, totus est nunc ab iis a quibus tuendus fuerat  derelictus. idque non solum fronte atque uultu, quibus simulatio facillime sustinetur, declarant ii qui tum nostro illo statu optimates nominabantur sed etiam sen<tentia> su<a> saepe iam tabellaque docuerunt.  itaque tota iam sapientium ciuium, qualem me et esse et numerari uolo, et sententia et uoluntas mutata esse debet. id enim iubet idem ille plato, quo ego uehementer auctore moueor, tantum contendere in re publica quantum probare tuis ciuibus possis; uim neque parenti nec patriae adferre oportere. atque hanc quidem ille causam sibi ait non attingendae rei publicae fuisse, quod, cum offendisset populum atheniensem prope iam desipientem senectute cumque eum nec persuadendo nec cogendo regi [posse] uidisset, cum persuaderi posse diffideret, cogi fas esse non arbitraretur. mea ratio fuit alia, quod neque desipiente populo nec integra re mihi ad consulendum capesseremne rem publicam implicatus tenebar; sed laetatus tamen sum quod mihi liceret in eadem causa et mihi utilia et cuiuis bono recta defendere. huc accessit commemoranda quaedam et diuina caesaris in me fratremque meum liberalitas. qui mihi, quascumque res gere<re>t, tuendus esset; nunc in tanta felicitate tantisque uictoriis, etiam si in nos non is esset qui est, tamen ornandus uideretur. si<c> enim te existimare uelim, cum a uobis meae salutis auctoribus discesserim, neminem esse cuius officiis me tam esse deuinctum non solum confitear sed etiam gaudeam.  quod quoniam tibi exposui, facilia sunt ea quae a me de uatinio et de crasso requiris. nam de appio quod scribis sicuti de caesare te non reprehendere, gaudeo tibi con silium probari meum. de uatinio autem, primum reditus intercesserat in gratiam per pompeium, statim ut ille praetor est factus, cum quidem ego eius petitionem grauissimis in senatu sententiis oppugnassem, neque tam illius laedendi causa quam defendendi atque ornandi catonis; post autem caesaris ut illum defenderem mira contentio est consecuta. cur autem laudarim, peto a te ut id a me neue in hoc reo neue in aliis requiras, ne tibi ego idem reponam cum ueneris. tametsi possum uel absenti; recordare enim quibus laudationem ex ultimis terris miseris; nec hoc pertimueris, nam a me ipso laudantur et laudabuntur idem. sed tamen defendendi uatini fuit etiam ille stimulus de quo in iudicio, cum illum defenderem, dixi me facere quiddam quod in 'eunucho' parasitus suaderet militi: 'ubi nominabit phaedriam, tu pamphilam continuo. si quando illa dicet "phaedriam intro mittamus comissatum", pamphilam cantatum prouocemus. si laudabit haec illius formam, tu huius contra. denique par pro pari referto, quod eam mordeat.' sic petiui a iudicibus ut, quoniam quidam nobiles homines et de me optime meriti nimis amarent inimicum meum meque inspectante saepe eum in senatu modo seuere seducerent, modo familiariter atque hilare amplexarentur, quoniamque illi haberent suum publium, darent mihi ipsi alium publium in quo possem illorum animos mediocriter lacessitus leuiter repungere. neque solum dixi sed etiam saepe facio dis hominibusque approbantibus.  habes de uatinio. cognosce de crasso: ego, cum mihi cum illo magna iam gratia esset, quod eius omnis grauissimas iniurias communis concordiae causa uoluntaria quadam obliuione contrieram, repentinam eius defensionem gabini,  quem proximis superioribus diebus acerrime oppugnasset, tamen, si sine ulla mea contumelia suscepisset, tulissem. sed cum me disputantem, non lacessentem, laesisset, exarsi non solum praesenti, credo, iracundia (nam ea tam uehemens fortasse non fuisset) sed cum inclusum illud odium multarum eius in me iniuriarum, quod ego effudisse me omne arbitrabar, residuum tamen insciente me fuisset, omne repente apparuit. quo quidem tempore ipso quidam homines, et idem illi quos saepe signific[ati]o neque appello, cum se maximum fructum cepisse dicerent ex libertate mea meque tum denique sibi esse uisum rei publicae qualis fuissem restitutum, cumque ea contentio mihi magnum etiam foris fructum tulisset, gaudere se dicebant mihi et illum inimicum et eos qui in eadem causa essent numquam amicos futuros. quorum iniqui sermones cum ad me per homines honestissimos perferrentur, cumque pompeius ita contendisset ut nihil umquam magis ut cum crasso redirem in gratiam caesarque per litteras maxima se molestia ex illa contentione adfectum ostenderet, habui non temporum solum rationem meorum sed etiam naturae, crassusque, ut quasi testata populo romano esset nostra gratia, paene a meis laribus in prouinciam est profectus; nam, cum mihi condixisset, cenauit apud <me> in mei generi crassipedis hortis. quam ob rem eius causam, quod te scribis audisse, magna illius commendatione susceptam defendi in senatu, sicut mea fides postulabat.  accepisti quibus rebus adductus quamque rem causamque defenderim quique meus in re publica sit pro mea parte capessenda status. de quo sic uelim statuas, me haec eadem sensurum fuisse si mihi integra omnia ac libera fuissent. nam  neque pugnandum arbitrarer contra tantas opes neque delendum, etiam si id fieri posset, summorum ciuium principatum <neque> permanendum in una sententia conuersis rebus ac bonorum uoluntatibus mutatis, sed temporibus adsentiendum. numquam enim <in> praestantibus in re publica gubernanda uiris laudata est in una sententia perpetua permansio; sed ut in nauigando tempestati obsequi artis est etiam si portum tenere non queas, cum uero id possis mutata uelificatione adsequi stultum est eum tenere cum periculo cursum quem coeperis potius quam eo commutato quo uelis tamen peruenire, sic, cum omnibus nobis in administranda re publica propositum esse debeat, id quod a me saepissime dictum est, cum dignitate otium, non idem semper dicere sed idem semper spectare debemus.  quam ob rem, ut paulo ante posui, si essent omnia mihi solutissima, tamen in re publica non alius essem atque nunc sum. cum uero in hunc sensum et adliciar beneficiis hominum et compellar iniuriis, facile patior ea me de re publica sentire ac dicere quae maxime cum meis tum etiam rei publicae rationibus putem conducere. apertius autem haec ago ac saepius quod et quintus, frater meus, legatus est caesaris et nullum meum minimum dictum, non modo factum, pro caesare intercessit quod ille non ita illustri gratia exceperit ut ego eum mihi deuinctum putarem. itaque eius omni et gratia, quae summa est, et opibus, quas intellegis esse maximas, sic fruor ut meis; nec mihi aliter potuisse uideor hominum perditorum de me consilia frangere nisi cum praesidiis iis quae semper habui nunc etiam potentium beneuolentiam coniunxissem.  his ego consiliis, si te praesentem habuissem, ut opinio mea fert, essem usus isdem. noui enim temperantiam et modera tionem naturae tuae, noui animum cum mihi amicissimum tum nulla in ceteros maleuolentia suffusum contraque cum magnum et excelsum tum etiam apertum et simplicem. uidi ego quosdam in te talis qualis tu eosdem in me uidere potuisti. quae me mouerunt, mouissent eadem te profecto. sed quocumque tempore mihi potestas praesentis tui fuerit, tu eris omnium moderator consiliorum meorum, tibi erit eidem, cui salus mea fuit, etiam dignitas curae. me quidem certe tuarum actionum, sententiarum, uoluntatum, rerum denique omnium socium comitemque habebis, neque mihi in omni uita res tam erit ulla proposita quam ut cottidie uehementius te de me optime meritum esse laetere.  quod rogas ut mea tibi scripta mittam quae post discessum tuum scripserim, sunt orationes quaedam, quas menocrito dabo, neque ita multae, ne pertimescas. scripsi etiam (nam me iam ab orationibus diiungo fere referoque ad mansuetiores musas, quae me maxime sicut iam a prima adulescentia delectarunt)â€”scripsi igitur aristotelio more, quem ad modum quidem uolui, tris libros in disputatione ac dialogo 'de oratore', quos arbitror lentulo tuo fore non inutilis. abhorrent enim a communibus praeceptis atque omnem antiquorum et aristoteliam et isocratiam rationem oratoriam complectuntur. scripsi etiam uersibus tris libros 'de temporibus meis', quos iam pridem ad te misissem si esse edendos putassem; sunt enim testes et erunt sempiterni meritorum erga me tuorum meaeque pietatis. sed quia uerebar, non eos qui se laesos arbitrarentur (etenim id feci parce et molliter), sed eos quos erat infinitum bene de <me> meritos omnis nominare * * * . quos tamen ipsos libros, si quem cui recte committam inuenero, curabo ad te perferendos. atque istam quidem partem uitae consuetudinisque  nostrae totam ad te defero; quantum litteris, quantum studiis, ueteribus nostris delectationibus, consequi poterimus, id omne <ad> arbitrium tuum, qui haec semper amasti, libentissime conferemus.  quae ad me de tuis rebus domesticis scribis quaeque mihi commendas ea tantae mihi curae sunt ut me nolim admoneri, rogari uero sine magno dolore uix possim. quod de quinti fratris negotio scribis, te priore aestate, quod morbo impeditus in ciliciam non transieris, conficere non potuisse, nunc autem omnia facturum ut conficias, id scito esse eius modi ut frater meus uere existimet adiuncto isto fundo patrimonium fore suum per te constitutum. tu me de tuis rebus omnibus et de lentuli tui nostrique studiis et exercitationibus uelim quam familiarissime certiorem et quam saepissime facias existimesque neminem cuiquam neque cariorem neque iucundiorem umquam fuisse quam te mihi, idque me non modo ut tu sentias sed ut omnes gentes, etiam ut posteritas omnis intellegat esse facturum.  appius in sermonibus antea dictitabat, postea dixit etiam in senatu palam, sese, si licitum esset legem curiatam ferre, sortiturum esse cum collega prouinciam; si curiata lex non esset, se paraturum cum collega tibique successurum, legemque curiatam consuli ferri opus esse, necesse non esse; se, quoniam ex senatus consulto prouinciam haberet, lege cornelia imperium habiturum quoad in urbem introisset. ego quid ad te tuorum quisque necessariorum scribat nescio; uarias esse opiniones intellego. sunt qui putant posse te non decedere quod sine lege curiata tibi succedatur; sunt etiam qui, si decedas, a te relinqui posse qui prouinciae praesit. mihi non tam de iure certum est, quamquam ne id quidem  ualde dubium est, quam illud, ad tuam summam amplitudinem, dignitatem, libertatem, qua te scio libentissime frui solere, pertinere te sine ulla mora prouinciam successori concedere, praesertim cum sine suspicione tuae cupiditatis non possis illius cupiditatem refutare. ego utrumque meum puto esse, et quid sentiam ostendere et quod feceris defendere.  scripta iam epistula superiore accepi tuas litteras de publicanis, <in> quibus aequitatem tuam non potui non probare, felicitate quadam uellem consequi potuisses ne eius ordinis quem semper ornasti rem aut uoluntatem offenderes. equidem non desinam tua decreta defendere; sed nosti consuetudinem hominum, scis quam grauiter inimici ipsi illi q. scaeuolae fuerint. tibi tamen sum auctor ut, si quibus rebus possis, eum tibi ordinem aut reconcilies aut mitiges. id etsi difficile est, tamen mihi uidetur esse prudentiae tuae.