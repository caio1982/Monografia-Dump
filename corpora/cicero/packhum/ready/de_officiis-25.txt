intellegendum etiam est duabus quasi nos a natura indutos esse personis; quarum una communis est ex eo, quod omnes participes sumus rationis praestantiaeque eius, qua antecellimus bestiis, a qua omne honestum decorumque trahitur et ex qua ratio inueniendi officii exquiritur, altera autem quae proprie singulis est tributa. ut enim in corporibus magnae dissimilitudines sunt, alios uidemus uelocitate ad cursum, alios uiribus ad luctandum ualere, itemque in formis aliis dignitatem inesse, aliis uenustatem, sic in animis existunt maiores etiam uarietates. erat in l. crasso, in l. philippo multus lepos, maior etiam magisque de industria in c. caesare, l. filio; at isdem temporibus in m. scauro et in m. druso adulescente singularis  seueritas, in c. laelio multa hilaritas, in eius familiari scipione ambitio maior, uita tristior. de graecis autem dulcem et facetum festiuique sermonis atque in omni oratione simulatorem, quem εἴρωνα graeci nominarunt, socratem accepimus, contra pythagoram et periclem summam auctoritatem consecutos sine ulla hilaritate. callidum hannibalem ex poenorum, ex nostris ducibus q. maximum accepimus, facile celare, tacere, dissimulare, insidiari, praeripere hostium consilia. in quo genere graeci themistoclem et pheraeum iasonem ceteris anteponunt, in primisque uersutum et callidum factum solonis, qui, quo et tutior eius uita esset et plus aliquanto rei publicae prodesset, furere se simulauit. sunt his alii multum dispares, simplices et aperti, qui nihil ex occulto, nihil de insidiis agendum putant, ueritatis cultores, fraudis inimici, itemque alii, qui quiduis perpetiantur, cuiuis deseruiant, dum quod uelint consequantur, ut sullam et m. crassum uidebamus. quo in genere uersutissimum et patientissimum lacedaemonium lysandrum accepimus, contraque callicratidan, qui praefectus classis proximus post lysandrum fuit. itemque in sermonibus †alium quemque, quamuis praepotens sit, effi cere, ut unus de multis esse uideatur, quod in catulo, et in patre et in filio, idemque in q. mucio, mancia uidimus. audiui ex maioribus natu, hoc idem fuisse in p. scipione nasica, contraque patrem eius, illum qui ti. gracchi conatus perditos uindicauit, nullam comitatem habuisse sermonis, [¹⁷ne xenocratem quidem seuerissimum philosophorum]¹⁷ ob eamque rem ipsam magnum et clarum fuisse. innumerabiles aliae dissimilitudines sunt naturae morumque, minime tamen uituperandorum. 