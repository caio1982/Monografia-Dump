qua de re, iudices, magnopere uobis prouidendum est: pertinet hoc ad summam rem publicam et ad existimationem ordinis nostri salutemque sociorum. si enim innocentes existimari uolumus, non solum nos, sed etiam nostros comites praestare debemus. primum omnium opera danda est ut eos nobiscum educamus qui nostrae famae capitique consulant; deinde, si in hominibus eligendis nos spes amicitiae fefellerit, ut uindicemus, missos faciamus, semper  ita uiuamus ut rationem reddendam nobis arbitremur. africani est hoc, hominis liberalissimi—uerum tamen ea liberalitas est probanda quae sine periculo existimationis est, ut in illo fuit: cum ab eo quidam uetus adsectator et ex numero amicorum non impetraret uti se praefectum in africam duceret, et id ferret moleste, 'noli,' inquit, 'mirari si tu hoc a me non impetras. ego iam pridem ab eo cui meam existimationem caram fore arbitror peto ut mecum praefectus proficiscatur, et adhuc impetrare non possum.' etenim re uera multo magis est petendum ab hominibus, si salui et honesti esse uolumus, ut eant nobiscum in prouinciam, quam in benefici loco deferendum. sed tu cum et tuos amicos in prouinciam quasi in praedam inuitabas et cum iis ac per eos praedabare et eos in contione anulis aureis donabas, non statuebas tibi non solum de tuis, sed etiam de illorum factis rationem esse reddendam?  cum hos sibi quaestus constituisset magnos atque uberes ex his causis quas ipse instituerat cum consilio, hoc est cum sua cohorte, cognoscere, tum illud infinitum genus inuenerat ad innumerabilem pecuniam corripiendam. dubium nemini est quin omnes omnium pecuniae positae sint in eorum potestate qui iudicia dant, et eorum qui iudicant, quin nemo uestrum possit aedis suas, nemo fundum, nemo bona patria obtinere, si, cum haec a quopiam uestrum petita sint, praetor improbus, cui nemo intercedere possit, det quem uelit iudicem, iudex nequam et leuis quod praetor iusserit iudicet. si uero illud quoque accedit, ut praetor in ea uerba iudicium det ut uel l. octauius balbus iudex,  homo et iuris et offici peritissimus, non possit aliter iudicare,—si iudicium sit eius modi  l. octauius iudex esto. si paret fundum capena tem, quo de agitur, ex iure quiritium p. seruili  esse, neque is fundus q. catulo restituetur , non necesse erit l. octauio iudici cogere p. seruilium q. catulo fundum restituere, aut condemnare eum quem non oporteat? eius modi totum ius praetorium, omnis res iudiciaria fuit in sicilia per triennium uerre praetore. decreta eius modi,  si non accipit quod te debere dicis, accuses; si petit, ducas : c. fuficium duci iussit petitorem, l. suettium, l. racilium. iudicia eius modi: qui ciues romani erant <iudicabant> si siculi essent, cum siculos eorum legibus dari oporteret, qui siculi, si ciues romani essent. uerum ut totum genus amplectamini iudiciorum, prius iura siculorum, deinde istius instituta cognoscite. 