ut igitur et monere et moneri proprium est uerae amicitiae et alterum libere facere, non aspere, alterum patienter accipere, non repugnanter, sic habendum est nullam in amicitiis pestem esse maiorem quam adulationem, blanditiam, adsentationem; quamuis enim multis nominibus est hoc uitium notandum leuium hominum atque fallacium ad uoluntatem loquentium omnia, nihil ad ueritatem. cum autem omnium rerum simulatio uitiosa est (tollit enim iudicium ueri idque adulterat), tum amicitiae repugnat maxime; delet enim ueritatem, sine qua nomen amicitiae ualere non potest. nam cum amicitiae uis sit in eo, ut unus quasi animus fiat ex pluribus, qui id fieri poterit, si ne in uno quidem quoque unus animus erit idemque semper, sed uarius, commutabilis, multiplex? quid enim potest esse tam flexibile, tam deuium quam animus eius, qui ad alterius non modo sensum ac uoluntatem, sed etiam uultum atque nutum conuertitur? négat quis, nego; ait, áio; postremo ímperaui egomét mihi Ómnia adsentári, ut ait idem terentius, sed ille in gnathonis persona, quod amici genus adhibere omnino leuitatis est. multi autem gnathonum similes cum sint loco, fortuna, fama superiores, horum est adsentatio molesta, cum ad uanitatem accessit auctoritas. secerni autem blandus amicus a uero et internosci tam potest adhibita diligentia quam omnia fucata et simulata a sinceris atque ueris. contio, quae ex imperitissimis constat, tamen iudicare solet, quid intersit inter popularem, id est adsentatorem et leuem ciuem, et inter constantem,  seuerum et grauem. quibus blanditiis c. papirius nuper influebat in auris contionis, cum ferret legem de tribunis plebis reficiendis! dissuasimus nos; sed nihil de me, de scipione dicam lubentius. quanta illa, di inmortales, fuit grauitas, quanta in oratione maiestas! ut facile ducem populi romani, non comitem diceres. sed adfuistis, et est in manibus oratio. itaque lex popularis suffragiis populi repudiata est. atque, ut ad me redeam, meministis, q. maxumo, fratre scipionis, et l. mancino consulibus quam popularis lex de sacerdotiis c. licini crassi uidebatur! cooptatio enim collegiorum ad populi beneficium transferebatur; atque is primus instituit in forum uersus agere cum populo. tamen illius uendibilem orationem religio deorum inmortalium nobis defendentibus facile uincebat. atque id actum est praetore me quinquennio ante, quam consul sum factus; ita re magis quam summa auctoritate causa illa defensa est. 