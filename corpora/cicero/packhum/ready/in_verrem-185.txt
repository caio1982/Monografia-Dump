audite etiam singularem eius, iudices, cupiditatem, audaciam, amentiam, in iis praesertim sacris polluendis quae non modo manibus attingi, sed ne cogitatione quidem uiolari fas fuit. sacrarium cereris est apud catinensis eadem religione qua romae, qua in ceteris locis, qua prope in toto orbe terrarum. in eo sacrario intimo signum fuit cereris perantiquum, quod uiri non modo cuius modi esset sed ne esse quidem sciebant; aditus enim in id sacrarium non est uiris; sacra per mulieres ac uirgines confici solent. hoc signum noctu clam istius serui ex illo religiosissimo atque antiquissimo loco sustulerunt. postridie sacerdotes cereris atque illius fani antistitae, maiores natu, probatae ac nobiles mulieres, rem ad magistratus suos deferunt. omnibus acerbum, indignum, luctuosum denique uidebatur. tum iste permotus illa atrocitate negoti, ut ab se sceleris illius suspicio demoueretur, dat hospiti suo cuidam negotium ut aliquem reperiret quem illud fecisse insimularet, daretque operam ut is eo crimine damnaretur, ne ipse esset in crimine. res non procrastinatur. nam cum iste catina profectus esset, serui cuiusdam nomen defertur; is accusatur, ficti testes in eum dantur. rem cunctus senatus catinensium legibus iudicabat. sacerdotes uocantur; ex iis quaeritur secreto in curia quid esse factum arbitrarentur, quem ad modum signum esset ablatum. respondent illae praetoris in eo loco seruos esse uisos. res, quae esset iam antea non obscura, sacerdotum testimonio perspicua esse coepit. itur in consilium; seruus ille innocens omnibus sententiis absoluitur,â€”quo facilius uos hunc omnibus  sententiis condemnare possitis. quid enim postulas, uerres? quid speras, quid exspectas, quem tibi aut deum aut hominem auxilio futurum putas? eone tu seruos ad spoliandum fanum immittere ausus es quo liberos adire ne ornandi quidem causa fas erat? iisne rebus manus adferre non dubitasti a quibus etiam oculos cohibere te religionum iura cogebant? tametsi ne oculis quidem captus in hanc fraudem tam sceleratam ac tam nefariam decidisti; nam id concupisti quod numquam uideras, id, inquam, adamasti quod antea non aspexeras; auribus tu tantam cupiditatem concepisti ut eam non metus, non religio, non deorum uis, non hominum existimatio contineret. at ex bono uiro, credo, audieras et bono auctore. qui id potes, qui ne ex uiro quidem audire potueris? audisti igitur ex muliere, quoniam id uiri nec uidisse neque nosse poterant. qualem porro illam feminam fuisse putatis, iudices, quam pudicam, quae cum uerre loqueretur, quam religiosam, quae sacrari spoliandi rationem ostenderet? ac minime mirum, quae sacra per summam castimoniam uirorum ac mulierum fiant, eadem per istius stuprum ac flagitium esse uiolata. 