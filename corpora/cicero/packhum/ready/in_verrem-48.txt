liber secundus de praetura siciliensi  multa mihi necessario, iudices, praetermittenda sunt, ut possim aliquo modo aliquando de his rebus quae meae fidei commissae sunt dicere. recepi enim causam siciliae: ea me ad hoc negotium prouincia attraxit. ego tamen hoc onere suscepto et recepta causa siciliensi amplexus animo sum aliquanto amplius. suscepi enim causam totius ordinis, suscepi causam rei publicae, quod putabam tum denique recte iudicari posse si non modo reus improbus adduceretur, sed etiam diligens ac firmus accusator ad iudicium ueniret. quo mihi maturius ad siciliae causam ueniendum est relictis ceteris eius furtis atque flagitiis, ut et uiribus quam integerrimis agere et ad dicendum temporis satis habere possim.  atque antequam de incommodis siciliae dico, pauca mihi uidentur esse de prouinciae dignitate, uetustate, utilitate dicenda. nam cum omnium sociorum prouinciarumque rationem diligenter habere debetis, tum praecipue siciliae, iudices, plurimis iustissimisque de causis, primum quod  omnium nationum exterarum princeps sicilia se ad amicitiam fidemque populi romani adplicauit. prima omnium, id quod ornamentum imperi est, prouincia est appellata; prima docuit maiores nostros quam praeclarum esset exteris gentibus imperare; sola fuit ea fide beniuolentiaque erga populum romanum ut ciuitates eius insulae, quae semel in amicitiam nostram uenissent, numquam postea deficerent, pleraeque autem et maxime inlustres in amicitia perpetuo manerent. itaque maioribus nostris in africam ex hac prouincia gradus imperi factus est; neque enim tam facile opes carthaginis tantae concidissent nisi illud et rei frumentariae subsidium et receptaculum classibus nostris pateret. quare p. africanus carthagine deleta siculorum urbis signis monumentisque pulcherrimis exornauit, ut, quos uictoria populi romani maxime laetari arbitrabatur, apud eos monumenta uictoriae plurima conlocaret. denique ille ipse m. marcellus, cuius in sicilia uirtutem hostes, misericordiam uicti, fidem ceteri siculi perspexerunt, non solum sociis in eo bello consuluit, uerum etiam superatis hostibus temperauit. urbem pulcherrimam syracusas, —quae cum manu munitissima esset, tum loci natura terra ac mari clauderetur,—cum ui consilioque cepisset, non solum incolumem passus est esse, sed ita reliquit ornatam ut esset idem monumentum uictoriae, mansuetudinis, continentiae, cum homines uiderent et quid expugnasset et quibus pepercisset et quae reliquisset: tantum ille honorem habendum siciliae putauit ut ne hostium quidem urbem ex sociorum insula tollendam arbitraretur. itaque ad omnis res sic illa prouincia semper usi sumus ut, quicquid ex sese posset efferre, id non apud nos nasci, sed domi nostrae conditum iam putaremus. quando illa frumentum quod  deberet non ad diem dedit? quando id quod opus esse putaret non ultro pollicita est? quando id quod imperaretur recusauit? itaque ille m. cato sapiens cellam penariam rei publicae nostrae, nutricem plebis romanae siciliam nominabat. nos uero experti sumus italico maximo difficillimoque bello siciliam nobis non pro penaria cella, sed pro aerario illo maiorum uetere ac referto fuisse; nam sine ullo sumptu nostro, coriis, tunicis, frumentoque suppeditando, maximos exercitus nostros uestiuit, aluit, armauit. quid? illa quae forsitan ne sentiamus quidem, iudices, quanta sunt! quod multis locupletioribus ciuibus utimur, quod habent propinquam fidelem fructuosamque prouinciam, quo facile excurrant, ubi libenter negotium gerant; quos illa partim mercibus suppeditandis cum quaestu compendioque dimittit, partim retinet, ut arare, ut pascere, ut negotiari libeat, ut denique sedes ac domicilium conlocare; quod commodum non mediocre rei publicae est, tantum ciuium numerum tam prope a domo tam bonis fructuosisque rebus detineri. et quoniam quasi quaedam praedia populi romani sunt uectigalia nostra atque prouinciae, quem ad modum uos propinquis uestris praediis maxime delectamini, sic populo romano iucunda suburbanitas est huiusce prouinciae. iam uero hominum ipsorum, iudices, ea patientia uirtus frugalitasque est ut proxime ad nostram disciplinam illam ueterem, non ad hanc quae nunc increbruit uideantur accedere: nihil ceterorum simile graecorum, nulla desidia, nulla luxuries, contra summus  labor in publicis priuatisque rebus, summa parsimonia, summa diligentia. sic porro nostros homines diligunt ut iis solis neque publicanus neque negotiator odio sit. magistratuum autem nostrorum iniurias ita multorum tulerunt ut numquam ante hoc tempus ad aram legum praesidiumque uestrum publico consilio confugerint, tametsi et illum annum pertulerant qui sic eos adflixerat ut salui esse non possent, nisi c. marcellus quasi aliquo fato uenisset, ut bis ex eadem familia salus siciliae constitueretur, et post m. antoni infinitum illud imperium senserant. sic a maioribus suis acceperant, tanta populi romani in siculos esse beneficia ut etiam iniurias nostrorum hominum perferendas putarent. in neminem ciuitates ante hunc testimonium publice dixerunt; hunc denique ipsum pertulissent, si humano modo, si usitato more, si denique uno aliquo in genere peccasset. sed cum perferre non possent luxuriem, crudelitatem, auaritiam, superbiam, cum omnia sua commoda, iura, beneficia senatus populique romani unius scelere ac libidine perdidissent, hoc statuerunt, aut illius iniurias per uos ulcisci ac persequi, aut, si uobis indigni essent uisi quibus opem auxiliumque ferretis, urbis ac sedes suas relinquere, quandoquidem agros iam ante istius iniuriis exagitati reliquissent. hoc consilio ab l. metello legationes uniuersae petiuerunt ut quam primum isti succederet, hoc animo totiens apud patronos de suis miseriis deplorarunt, hoc commoti dolore postulata consulibus, quae non postulata sed in istum crimina uiderentur esse, ediderunt. fecerunt etiam ut me, cuius fidem continentiamque cognorant, prope de uitae meae statu dolore ac lacrimis  suis deducerent ut ego istum accusarem, a quo mea longissime ratio uoluntasque abhorrebat; quamquam in hac causa multo pluris partis mihi defensionis quam accusationis suscepisse uideor. postremo ex tota prouincia homines nobilissimi primique publice priuatimque uenerunt, grauissima atque amplissima quaeque ciuitas uehementissime suas iniurias persecuta est. 