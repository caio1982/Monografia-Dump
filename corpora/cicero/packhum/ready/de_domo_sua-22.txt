quamquam quid ego de dedicatione loquor, aut quid de uestro iure et religione contra quam proposueram disputo? ego uero, si omnia sollemnibus uerbis, ueteribus et traditis institutis acta esse dicerem, tamen me rei publicae iure defenderem. an cum tu, eius ciuis discessu cuius unius opera senatus atque omnes boni ciuitatem esse incolumem totiens iudicassent, oppressam taeterrimo latrocinio cum duobus sceleratissimis consulibus rem publicam teneres, domum eius qui patriam a se seruatam perire suo nomine noluisset per pontificem aliquem dedicasses, posset recreata res publica sustinere? date huic religioni aditum, pontifices: iam nullum fortunis communibus exitum reperietis. an si postem tenuerit pontifex et uerba ad religionem deorum immortalium composita ad perniciem ciuium transtulerit, ualebit in iniuria nomen sanctissimum religionis: si tribunus plebis uerbis non minus priscis et aeque sollemnibus bona cuiuspiam consecrarit, non ualebit? atqui c. atinius patrum memoria bona q. metelli, qui eum ex senatu censor eiecerat, aui tui, q. metelle, et tui, p. seruili, et proaui tui, p. scipio, consecrauit foculo posito in rostris adhibitoque tibicine. quid tum? num ille furor tribuni plebis ductus ex non nullis perueterum temporum exemplis fraudi metello fuit, summo illi et clarissimo uiro? certe non fuit. uidimus hoc idem cn. lentulo censori tribunum plebis facere: num qua igitur is bona lentuli religione obligauit? sed quid ego ceteros? tu, tu, inquam, capite uelato, contione aduocata, foculo posito bona tui gabini, cui regna omnia syrorum arabum persarumque donaras, consecrasti. quod si tum nihil est actum, quid in meis bonis agi potuit? sin est ratum, cur ille gurges, helluatus tecum simul rei publicae sanguine,  ad caelum tamen exstruit uillam in tusculano uisceribus aerari, mihi meas ruinas, quarum ego similem totam urbem esse passus non sum, aspicere non licuit? omitto gabinium; quid? exemplo tuo bona tua nonne l. ninnius, uir omnium fortissimus atque optimus, consecrauit? quod si, quia ad te pertinet, ratum esse negas oportere, ea iura constituisti in praeclaro tribunatu tuo quibus in te conuersis recusares, alios euerteres; sin ista consecratio legitima est, quid est quod profanum in tuis bonis esse possit? an consecratio nullum habet ius, dedicatio est religiosa? quid ergo illa tua tum obtestatio tibicinis, quid foculus, quid preces, quid <uerba> prisca ualuerunt? ementiri, fallere, abuti deorum immortalium numine ad hominum timorem quid uoluisti? nam si est illud ratum—mitto gabinium—tua domus certe et quicquid habes aliud cereri est consecratum; sin ille ludus fuit, quid te impurius, qui religiones omnis pollueris aut ementiundo aut stuprando? 'iam fateor,' inquit, 'me in gabinio nefarium fuisse.' quippe uides poenam illam a te in alium institutam in te ipsum esse conuersam. sed, homo omnium scelerum flagitiorumque documentum, quod in gabinio fateris, cuius impudicitiam pueritiae, libidines adulescentiae, dedecus et egestatem reliquae uitae, latrocinium consulatus uidimus, cui ne ista quidem ipsa calamitas iniuria potuit accidere, id in me infirmas, et grauius esse dicis quod uno adulescente quam quod contione tota teste fecisti? 