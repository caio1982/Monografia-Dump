a .  d .  uiii id .  oct .(?)  in castris mopsuhestiae (?) m. cicero pro cos. s. d. m. caelio aedili curuli designato primum tibi, ut debeo, gratulor laetorque cum praesenti tum etiam sperata tua dignitate, serius non neglegentia mea sed ignoratione rerum omnium. in iis enim sum locis quo et propter longinquitatem et propter latrocinia tardissime omnia perferuntur. et cum gratulor tum uero quibus uerbis tibi gratias agam non reperio, quod ita factus sis ut dederis nobis, quem ad modum scripseras ad me, quod semper ridere possemus. itaque, cum primum audiui, ego ille ipse factus sum (scis quem dicam) egique omnis illos adulescentis quos ille [i]actitat. difficile est loqui; te autem contemplans absentem et quasi tecum coram loquerer 'non edepol quantam rem egeris neque quantum facinus Â feceris . . . ' quod quia praeter opinionem mihi acciderat, referebam me ad illud: 'incredibile hoc factu<m> obicitur.'  repente uero incessi 'omnibus laetitiis <laetus>.' in quo cum obiurgarer quod nimio gaudio paene desiperem, ita me defendebam: 'ego uoluptatem animi nimiam . . . ' quid quaeris? dum illum rideo, paene sum factus ille.  sed haec pluribus multaque alia et de te et ad te cum primum ero aliquid nactus oti. te uero, mi rufe, diligo, quem mihi fortuna dedit amplificatorem dignitatis meae, ultorem non modo inimicorum sed etiam inuidorum meorum, ut eos partim scelerum suorum, partim etiam ineptiarum paeniteret.