xu uel xiu kal .  mart .   49 cicero attico sal. cum ad te litteras dedissem, redditae mihi litterae sunt a pompeio: cetera de rebus in piceno gestis quas ad se uibullius scripsisset, de dilectu domiti, quae sunt uobis nota, nec tam laeta erant in iis litteris quam ad me philotimus <scrips>erat. ipsam tibi epistulam misissem sed iam subito fratris puer proficiscebatur; cras igitur mittam. sed in ea pompei epistula erat in extremo ipsius manu 'tu censeo luceriam uenias; nusquam eris tutius'. id ego in eam partem accepi, haec oppida atque oram maritimam illum pro relicto habere, nec sum miratus eum qui caput ipsum reliquisset reliquis membris non parcere. ei statim rescripsi, hominemque certum misi de comitibus meis, <me> non quaerere ubi tutissimo essem; si me uellet sua aut rei publicae causa luceriam uenire, statim esse uenturum; hortatusque sum ut oram maritimam retineret, si rem frumentariam sibi ex prouinciis suppeditari uellet. hoc me frustra scribere uidebam; sed uti in urbe retinenda  tunc, sic nunc in italia non reliquenda testificabar sententiam meam. sic enim parari uideo, ut luceriam omnes copiae contrahantur et ne is quidem locus <sit> stabilis sed ex eo ipso, si urgeamur, paretur fuga; quo minus mirere si inuitus in eam causam descendo in qua neque pacis neque uictoriae ratio quaesita sit umquam sed semper flagitiosae et calamitosae fugae. eundum, ut quemcumque fors tulerit casum subeam potius cum iis qui dicuntur esse boni quam uidear a bonis dissentire. etsi prope diem uideo bonorum, id est lautorum et locupletum, urbem refertam fore, municipiis uero his relictis refertissimam; quo ego in numero essem, si hos lictores molestissimos non haberem, nec me m'. lepidi, l. uulcati, ser. sulpici comitum paeniteret, quorum nemo nec stultior est quam l. domitius nec inconstantior quam ap. claudius. unus pompeius me mouet, beneficio non auctoritate; quam enim ille habeat auctoritatem in hac causa? qui, cum omnes caesarem metuebamus, ipse eum diligebat, postquam ipse metuere coepit, putat omnis hostis illi esse oportere. ibimus tamen luceriam, nec eum fortasse delectabit noster aduentus; dissimulare enim non potero mihi quae adhuc acta sint displicere.  ego si somnum capere possem, tam longis te epistulis non obtunderem. tu, si tibi eadem causa est, me remunerere sane uelim. 