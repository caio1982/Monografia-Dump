quae autem istae imagines uestrae aut unde? a democrito omnino haec licentia; sed et ille reprehensus a multis est, nec uos exitum reperitis, totaque res uacillat et claudicat. nam quid est quod minus probari possit, omnium in me incidere imagines, homeri archilochi romuli numae pythagorae platonis—nec ea forma qua illi fuerunt: quo modo illi ergo? et quorum imagines: orpheum poetam docet aristoteles numquam fuisse, et hoc orphicum carmen pythagorei ferunt cuiusdam fuisse cerconis; at orpheus, id est imago eius ut uos uultis, in animum meum saepe incurrit. quid quod eiusdem hominis in meum aliae aliae in tuum; quid quod earum rerum quae numquam omnino fuerunt neque esse potuerunt, ut scyllae ut chimaerae; quid quod hominum locorum urbium earum quas numquam uidimus; quid quod simul ac mihi collibitum est praesto est imago; quid quod etiam ad dormientem ueniunt inuocatae. tota res uellei nugatoria est. uos autem non modo oculis imagines sed etiam animis inculcatis: tanta est inpunitas garriendi. at quam licenter. "fluentium frequenter transitio fit uisionum, ut e multis una  uideatur." puderet me dicere non intellegere, si uos ipsi intellegeretis qui ista defenditis. quo modo enim probas continenter imagines ferri, aut si continenter, quo modo aeterne? "innumerabilitas" inquit "suppeditat atomorum". num eadem ergo ista faciet ut sint omnia sempiterna? confugis ad aequilibritatem (sic enim ἰσονομίαν si placet appellemus) et ais, quoniam sit natura mortalis, inmortalem etiam esse oportere. isto modo, quoniam homines mortales sunt, sint aliqui inmortales, et quoniam nascuntur in terra, nascantur in aqua. "et quia sunt quae interimant, sint quae conseruent." sint sane, sed ea conseruent quae sunt; deos istos esse non sentio. omnis tamen ista rerum effigies ex indiuiduis quo modo corporibus oritur? quae etiam si essent, quae nulla sunt, pellere sepse et agitari inter se concursu fortasse possent, formare figurare colorare animare non possent. nullo igitur modo inmortalem deum efficitis. 