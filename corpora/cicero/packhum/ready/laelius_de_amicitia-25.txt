quodsi in scaena, id est in contione, in qua rebus fictis et adumbratis loci plurimum est, tamen uerum ualet, si modo id patefactum et inlustratum est, quid in amicitia fieri oportet, quae tota ueritate perpenditur? in qua nisi, ut dicitur, apertum pectus uideas tuumque ostendas, nihil fidum, nihil exploratum habeas, ne amare quidem aut amari, cum, id quam uere fiat, ignores. quamquam ista adsentatio, quamuis perniciosa sit, nocere tamen nemini potest nisi ei, qui eam recipit atque ea delectatur. ita fit, ut is adsentatoribus patefaciat aures suas maxime, qui ipse sibi adsentetur et se maxime ipse delectet. omnino est amans sui uirtus; optume enim se ipsa nouit, quamque amabilis sit, intellegit. ego autem non de uirtute nunc loquor, sed de uirtutis opinione. uirtute enim ipsa non tam multi praediti esse quam uideri uolunt. hos delectat adsentatio, his fictus ad ipsorum uoluntatem sermo cum adhibetur, orationem illam uanam testimonium esse laudum suarum putant. nulla  est igitur haec amicitia, cum alter uerum audire non uult, alter ad mentiendum paratus est. nec parasitorum in comoediis adsentatio faceta nobis uideretur, nisi essent milites gloriosi. magnás uero agere grátias thaís mihi? satis erat respondere: 'magnas'; 'ingentes', inquit. semper auget adsentator id, quod is, cuius ad uoluntatem dicitur, uult esse magnum. quam ob rem, quamquam blanda ista uanitas apud eos ualet, qui ipsi illam adlectant et inuitant, tamen etiam grauiores constantioresque admonendi sunt, ut animaduertant, ne callida adsentatione capiantur. aperte enim adulantem nemo non uidet, nisi qui admodum est excors; callidus ille et occultus ne se insinuet, studiose cauendum est; nec enim facillime adgnoscitur, quippe qui etiam aduersando saepe adsentetur et litigare se simulans blandiatur atque ad extremum det manus uincique se patiatur, ut is, qui inlusus sit, plus uidisse uideatur. quid autem turpius quam inludi? quod ut ne accidat, magis cauendum est. ut me hódie ante omnes cómicos stultós senes uersáris atque inlússeris lautíssume. haec enim etiam in fabulis stultissima persona est inprouidorum et credulorum senum. sed nescio quo pacto ab amicitiis perfectorum hominum, id est sapientium (de hac dico sapientia, quae uidetur in hominem cadere posse), ad leues amicitias defluxit oratio. quam ob rem ad illa prima redeamus eaque ipsa concludamus aliquando. 