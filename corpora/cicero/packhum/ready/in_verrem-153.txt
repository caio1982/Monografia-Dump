atque utinam posset aliqua ratione hoc crimen quamuis falsa, modo humana atque usitata defendere: minore periculo uestro, minore periculo prouinciarum omnium  iudicaretis. negaret hac aestimatione se usum, uos id credidissetis: homini credidisse, non factum comprobasse uideremini. nullo modo negare potest; urgetur a tota sicilia; nemo est ex tanto numero aratorum a quo pecunia cellae nomine non sit exacta. uellem etiam hoc posset dicere, nihil ad se istam rationem pertinere, per quaestores rem frumentariam esse administratam. ne id quidem ei licet dicere, propterea quod ipsius litterae recitantur ad ciuitates de ternis denariis missae. quae est igitur defensio? 'feci quod arguis; coegi pecunias maximas cellae nomine; sed hoc mihi licuit, uobis si prospicitis licebit.' periculosum prouinciis genus iniuriae confirmari iudicio, perniciosum nostro ordini populum romanum existimare non posse eos homines qui ipsi legibus teneantur leges in iudicando religiose defendere. atque isto praetore, iudices, non solum aestimandi frumenti modus non fuit, sed ne imperandi quidem; neque enim id quod debebatur, sed quantum commodum fuit imperauit. summam faciam uobis ex publicis litteris ac testimoniis ciuitatum frumenti in cellam imperati: reperietis quinquiens tanto, iudices, amplius istum quam quantum in cellam ei sumere licitum sit ciuitatibus imperasse. quid ad hanc impudentiam addi potest, si et aestimauit tanti ut homines ferre non possent, et tanto plus quam erat ei concessum legibus imperauit?  quapropter cognita tota re frumentaria, iudices, iam facillime perspicere potestis amissam esse populo romano siciliam, fructuosissimam atque opportunissimam prouinciam, nisi eam uos istius damnatione recuperatis. quid est enim  sicilia si agri cultionem sustuleris et si aratorum numerum ac nomen exstinxeris? quid autem potest esse in calamitate residui quod non ad miseros aratores isto praetore per summam iniuriam ignominiamque peruenerit? quibus, cum decumas dare deberent, uix ipsis decumae relictae sunt; cum pecunia deberetur, soluta non est; cum optima aestimatione senatus frumentum eos in cellam dare uoluisset, etiam instrumenta agrorum uendere coacti sunt. dixi iam antea, iudices, ut has omnis iniurias tollatis, tamen ipsam rationem arandi spe magis et iucunditate quadam quam fructu atque emolumento teneri. etenim ad incertum casum et euentum certus quotannis labor et certus sumptus impenditur. annona porro pretium nisi in calamitate fructuum non habet; si autem ubertas in percipiendis fructibus fuit, consequitur uilitas in uendendis, ut aut male uendendum intellegas, si bene processit, aut male perceptos fructus, si recte licet uendere. totae autem res rusticae eius modi sunt ut eas non ratio neque labor, sed res incertissimae, uenti tempestatesque, moderentur. hinc cum unae decumae lege et consuetudine detrahantur, alterae nouis institutis propter annonae rationem imperentur, ematur praeterea frumentum quotannis publice, postremo etiam in cellam magistratibus et legatis imperetur, quid aut quantum praeterea est quod aut liberum possit habere ille arator ac dominus in potestate suorum fructuum aut in ipsis fructibus solutum? quodsi haec ferunt omnia, si potius uobis ac rei publicae quam sibi et suis commodis opera sumptu labore deseruiunt, etiamne haec noua debent edicta et imperia praetorum et aproni dominationem et ueneriorum seruorum furta rapinasque ferre? etiamne frumentum pro empto  gratis dare? etiamne in cellam cum cupiant gratis dare ultro pecuniam grandem addere? etiamne haec tot detrimenta atque damna cum maximis iniuriis contumeliisque perferre? itaque haec, iudices, quae pati nullo modo potuerunt non pertulerunt. arationes omnis tota sicilia desertas atque a dominis relictas esse cognoscitis; neque quicquam aliud agitur hoc iudicio nisi ut antiquissimi socii et fidelissimi, siculi, coloni populi romani atque aratores, uestra seueritate et diligentia me duce atque auctore in agros atque in sedes suas reuertantur. 