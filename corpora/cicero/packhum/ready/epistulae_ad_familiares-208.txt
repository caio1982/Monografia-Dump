iu uel iii non .  febr .(?)   43 cicero trebonio s. quam uellem ad illas pulcherrimas epulas me idibus martiis inuitasses! reliquiarum nihil haberemus. at nunc cum iis tantum negoti est ut uestrum illud diuinum <in> rem publicam beneficium non nullam habeat querelam. quod uero a te, uiro optimo, seductus est tuoque beneficio adhuc  uiuit haec pestis, interdum, quod mihi uix fas est, tibi subirascor; mihi enim negoti plus reliquisti uni quam praeter me omnibus.  ut enim primum post antoni foedissimum discessum senatus haberi libere potuit, ad illum animum meum reuerti pristinum quem tu cum ciui acerrimo, patre tuo, in ore et amore semper habuisti. nam cum senatum a. d. xiii kal. ian. tribuni pl. uocauissent deque alia re referrent, totam rem publicam sum complexus egique acerrime senatumque iam languentem et defessum ad pristinam uirtutem consuetudinemque reuocaui magis animi quam ingeni uiribus. hic dies meaque contentio atque actio spem primum populo romano attulit libertatis reciperandae. nec uero ipse postea tempus ullum intermisi de re publica non cogitandi solum sed etiam agendi.  quod nisi res urbanas actaque omnia ad te perferri arbitrarer, ipse perscriberem, quamquam eram maximis occupationibus impeditus. sed illa cognosces ex aliis, a me pauca et ea summatim. habemus fortem senatum, consularis partim timidos, partim male sentientis. magnum damnum factum est in seruio. l. caesar optime sentit, sed, quod auunculus est, non acerrimas dicit sententias. consules egregii, praeclarus d. brutus, egregius puer caesar, de quo spero equidem reliqua; hoc uero certum habeto, nisi ille ueteranos celeriter conscripsisset legionesque duae de exercitu antoni ad eius se auctoritatem contulissent atque is oppositus esset terror antonio, nihil antonium sceleris, nihil crudelitatis praeteriturum fuisse.  haec tibi, etsi audita esse arbitrabar, uolui tamen notiora esse. plura scribam si plus oti habuero. 