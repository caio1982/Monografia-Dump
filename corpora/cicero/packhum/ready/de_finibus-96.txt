nunc uenio ad tua illa breuia, quae consectaria esse dicebas, et primum illud, quo nihil potest breuius: bonum omne laudabile, laudabile autem honestum, bonum igitur omne honestum. o plumbeum pugionem! quis enim tibi primum illud concesserit?—quo quidem concesso nihil opus est secundo; si enim omne bonum laudabile est, omne honestum est—quis tibi ergo istud dabit praeter pyrrhonem, aristonem eorumue similes, quos tu non probas? aristoteles, xenocrates, tota illa familia non dabit, quippe qui ualitudinem, uires, diuitias, gloriam, multa alia bona esse  dicant, laudabilia non dicant. et hi quidem ita non sola uirtute finem bonorum contineri putant, ut rebus tamen omnibus uirtutem anteponant; quid censes eos esse facturos, qui omnino uirtutem a bonorum fine segregauerunt, epicurum, hieronymum, illos etiam, si qui carneadeum finem tueri uolunt? iam aut callipho aut diodorus quo modo poterunt tibi istud concedere, qui ad honestatem aliud adiungant, quod ex eodem genere non sit? placet igitur tibi, cato, cum res sumpseris non concessas, ex illis efficere, quod uelis? iam ille sorites <est>, quo nihil putatis esse uitiosius: quod bonum sit, id esse optabile, quod optabile, id expetendum, quod expetendum, id laudabile, deinde reliqui gradus. sed ego in hoc resisto; eodem modo enim tibi nemo dabit, quod expetendum sit, id esse laudabile. illud uero minime consectarium, sed in primis hebes, illorum scilicet, non tuum, gloriatione dignam esse beatam uitam, quod non possit sine honestate contingere, ut iure quisquam glorietur. dabit hoc zenoni polemo, etiam magister eius et tota illa gens et reliqui, qui uirtutem omnibus rebus multo anteponentes adiungunt ei tamen aliquid summo in bono finiendo. si enim uirtus digna est gloriatione, ut est, tantumque praestat reliquis rebus, ut dici uix possit, et beatus esse poterit uirtute una praeditus carens ceteris, nec tamen illud tibi concedetur, praeter uirtutem nihil in bonis esse ducendum. illi autem, quibus summum bonum sine uirtute est, non dabunt fortasse uitam beatam habere, in quo iure possit gloriari, etsi illi quidem etiam uoluptates faciunt inter dum gloriosas. uides igitur te aut ea sumere, quae non concedantur, aut ea, quae etiam concessa te nihil iuuent. 