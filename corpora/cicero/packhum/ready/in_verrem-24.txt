in asiam uero postquam uenit, quid ego aduentus istius prandia, cenas, equos muneraque commemorem? nihil cum uerre de cotidianis criminibus acturus sum: chio per uim signa pulcherrima dico abstulisse, item erythris et halicarnasso. tenedo—praetereo pecuniam quam eripuit —tenem ipsum, qui apud tenedios sanctissimus deus habetur, qui urbem illam dicitur condidisse, cuius ex nomine tenedus nominatur, hunc ipsum, inquam, tenem pulcherrime factum, quem quondam in comitio uidistis, abstulit magno cum gemitu ciuitatis. illa uero expugnatio fani antiquissimi et nobilissimi iunonis samiae quam luctuosa samiis fuit, quam acerba toti asiae, quam clara apud omnis, quam nemini uestrum inaudita! de qua expugnatione cum legati ad c. neronem in asiam samo uenissent, responsum tulerunt eius modi querimonias, quae ad legatos populi romani pertinerent, non ad praetorem sed romam deferri oportere. quas iste tabulas illinc, quae signa sustulit! quae cognoui egomet apud istum in aedibus nuper, cum obsignandi gratia uenissem. quae signa nunc, uerres, ubi sunt? illa quaero quae apud te nuper ad omnis columnas, omnibus etiam intercolumniis, in silua denique disposita sub diuo uidimus. cur ea, quam diu alium praetorem cum iis iudicibus quos in horum locum subsortitus esses de te in consilium iturum putasti, tam diu domi fuerunt: posteaquam nostris testibus nos quam horis tuis uti malle uidisti, nullum signum domi reliquisti praeter duo quae in mediis aedibus sunt, quae ipsa samo sublata sunt? non putasti me tuis fami liarissimis in hanc rem testimonia denuntiaturum, qui tuae domi semper fuissent, ex quibus quaererem, signa scirentne fuisse quae non essent? quid tum hos de te iudicaturos arbitratus es, cum uiderent te iam non contra accusatorem tuum, sed contra quaestorem sectoremque pugnare? qua de re charidemum chium testimonium priore actione dicere audistis, sese, cum esset trierarchus et uerrem ex asia decedentem prosequeretur iussu dolabellae, fuisse una cum isto sami, seseque tum scire spoliatum esse fanum iunonis et oppidum samum; posteaque se causam apud chios ciuis suos samiis accusantibus publice dixisse, eoque se esse absolutum quod planum fecisset ea quae legati samiorum dicerent ad uerrem, non ad se pertinere. 