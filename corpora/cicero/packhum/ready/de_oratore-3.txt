cum igitur uehementius inueheretur in causam principum consul philippus drusique tribunatus pro senatus auctoritate susceptus infringi iam debilitarique uideretur, dici mihi memini ludorum romanorum diebus l. crassum quasi conligendi sui causa se in tusculanum contulisse; uenisse eodem, socer eius qui fuerat, q. mucius dicebatur et m. antonius, homo et consiliorum in re publica socius et summa cum crasso familiaritate coniunctus. exierant autem cum ipso crasso adulescentes et drusi maxime familiares et in quibus magnam tum spem maiores natu dignitatis suae conlocarent, c. cotta, qui [tum] tribunatum plebis petebat, et p. sulpicius, qui deinceps eum magistratum petiturus putabatur. hi primo die de temporibus deque uniuersa re publica, quam ob causam uenerant, multum inter se usque ad extremum tempus diei conlocuti sunt; quo quidem sermone multa diuinitus a tribus illis consularibus cotta deplorata et commemorata narrabat, ut nihil incidisset postea ciuitati mali, quod non impendere illi tanto ante uidissent. eo autem omni sermone confecto, tantam in crasso humanitatem fuisse, ut, cum lauti accubuissent, tolleretur omnis illa superioris tristitia sermonis eaque esset in homine iucunditas et tantus in loquendo  lepos, ut dies inter eos curiae fuisse uideretur, conuiuium tusculani; postero autem die, cum illi maiores natu satis quiessent et in ambulationem uentum esset, [dicebat] tum scaeuolam duobus spatiis tribusue factis dixisse 'cur non imitamur, crasse, socratem illum, qui est in phaedro platonis? nam me haec tua platanus admonuit, quae non minus ad opacandum hunc locum patulis est diffusa ramis, quam illa, cuius umbram secutus est socrates, quae mihi uidetur non tam ipsa acula, quae describitur, quam platonis oratione creuisse, et quod ille durissimis pedibus fecit, ut se abiceret in herba atque ita [illa], quae philosophi diuinitus ferunt esse dicta, loqueretur, id meis pedibus certe concedi est aequius.' tum crassum 'immo uero commodius etiam'; puluinosque poposcisse et omnis in eis sedibus, quae erant sub platano, consedisse dicebat. 