hunc igitur cethegum consecutus est aetate cato, qui annis  ix  post eum fuit consul. eum nos ut perueterem habemus, qui l. marcio m'. manilio consulibus mortuus est, annis  lxxxui  ipsis ante me consulem. nec uero habeo quemquam antiquiorem, cuius quidem scripta proferenda putem, nisi quem appi caeci oratio haec ipsa de pyrrho et nonnullae mortuorum laudationes forte delectant. et hercules eae quidem exstant: ipsae enim familiae sua quasi ornamenta ac monumenta seruabant et ad usum, si quis eiusdem generis occidisset, et ad memoriam laudum domesticarum et ad illustrandam nobilitatem suam. quamquam his laudationibus historia rerum  nostrarum est facta mendosior. multa enim scripta sunt in eis quae facta non sunt: falsi triumphi, plures consulatus, genera etiam falsa et ad plebem transitiones, cum homines humiliores in alienum eiusdem nominis infunderentur genus; ut si ego me a m'. tullio esse dicerem, qui patricius cum ser. sulpicio consul anno  x  post exactos reges fuit. catonis autem orationes non minus multae fere sunt quam attici lysiae, cuius arbitror plurumas esse—est enim atticus, quoniam certe athenis est et natus et mortuus et functus omni ciuium munere, quamquam timaeus eum quasi licinia et mucia lege repetit syracusas—, et quodam modo est nonnulla in iis etiam inter ipsos similitudo: acuti sunt, elegantes faceti breues; sed ille graecus ab omni laude felicior. habet enim certos sui studiosos, qui non tam habitus corporis opimos quam gracilitates consectentur; quos, ualetudo modo bona sit, tenuitas ipsa delectat—quamquam in lysia sunt saepe etiam lacerti, sic ut [et] fieri nihil possit ualentius; uerum est certe genere toto strigosior—, sed habet tamen suos laudatores, qui hac ipsa eius subtilitate admodum gaudeant. catonem uero quis nostrorum oratorum, qui quidem nunc sunt, legit? aut quis nouit omnino? at quem uirum, di boni! mitto ciuem aut senatorem aut imperatorem: oratorem enim hoc loco quaerimus: quis illo grauior in laudando, acerbior in uituperando, in sententiis argutior, in docendo edisserendoque subtilior? refertae sunt orationes amplius centum quinquaginta, quas quidem adhuc inuenerim et legerim, et uerbis et rebus inlustribus. licet ex his eligant ea quae notatione et laude digna sint: omnes oratoriae uirtutes in eis reperientur. iam uero origines eius quem florem aut quod lumen eloquentiae non habent? amatores huic desunt, sicuti multis iam ante  saeclis et philisto syracusio et ipsi thucydidi. nam ut horum concisis sententiis, interdum etiam non satis apertis [autem] cum breuitate tum nimio acumine, officit theopompus elatione atque altitudine orationis suae— quod idem lysiae demosthenes—, sic catonis luminibus obstruxit haec posteriorum quasi exaggerata altius oratio. sed ea in nostris inscitia est, quod hi ipsi, qui in graecis antiquitate delectantur eaque subtilitate, quam atticam appellant, hanc in catone ne nouerunt quidem. hyperidae uolunt esse et lysiae. laudo: sed cur nolunt catones? attico genere dicendi se gaudere dicunt. sapienter id quidem; atque utinam imitarentur nec ossa solum, sed etiam sanguinem! gratum est tamen, quod uolunt. cur igitur lysias et hyperides amatur, cum penitus ignoretur cato? antiquior est huius sermo et quaedam horridiora uerba. ita enim tum loquebantur. id muta, quod tum ille non potuit, et adde numeros et, <ut> aptior sit oratio, ipsa uerba compone et quasi coagmenta, quod ne graeci quidem ueteres factitauerunt: iam neminem antepones catoni. ornari orationem graeci putant, si uerborum immutationibus utantur, quos appellant τρόπους, et sententiarum orationisque formis, quae uocant σχήματα: non ueri simile est quam sit in utroque genere et creber et distinctus cato. nec uero ignoro nondum esse satis politum hunc oratorem et quaerendum esse aliquid perfectius; quippe cum ita sit ad nostrorum temporum rationem uetus, ut nullius scriptum exstet dignum quidem lectione, quod sit antiquius. sed maiore honore in omnibus artibus quam in hac una arte dicendi uersatur antiquitas.  