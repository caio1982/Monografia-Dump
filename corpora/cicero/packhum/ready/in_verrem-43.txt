uereor ne quis forte de populo, qui priore actione non adfuit, haec, quia propter insignem turpitudinem sunt incredibilia, fingi a me arbitretur. ea uos antea, iudices, cognouistis. dixit iuratus p. titius, tutor pupilli iuni, dixit m. iunius tutor et patruus; mustius dixisset, si uiueret, sed recenti re de mustio auditum est; dixit l. domitius, qui cum sciret me ex mustio uiuo audisse, quod eo sum usus plurimum (etenim iudicium, quod prope omnium fortunarum suarum c. mustius habuit, me uno defendente uicit), cum hoc, ut dico, sciret l. domitius, me scire ad eum res omnis mustium solitum esse deferre, tamen de chelidone reticuit quoad potuit, alio responsionem suam deriuauit. tantus in adulescente clarissimo ac principe iuuentutis pudor fuit ut aliquam diu, cum a me premeretur, omnia potius responderet quam chelidonem nominaret; primo necessarios istius ad eum adlegatos esse dicebat, deinde aliquando coactus chelidonem nominauit. non te pudet, uerres, eius mulieris arbitratu gessisse praeturam quam l. domitius ab se nominari uix sibi honestum esse arbitrabatur?  reiecti a chelidone capiunt consilium necessarium, ut suscipiant ipsi negotium. cum habonio tutore, quod erat uix hs quadraginta milium, transigunt hs ducentis milibus. defert ad istum rem habonius: ut sibi uideatur, satis grandem pecuniam et satis impudentem esse. iste, qui aliquanto plus cogitasset, male accipit uerbis habonium,  negat eum sibi illa decisione satis facere posse; ne multa, locaturum se esse confirmat. tutores haec nesciunt; quod actum erat cum habonio, putant id esse certissimum; nullam maiorem pupillo metuunt calamitatem. iste uero non procrastinat; locare incipit non proscripta neque edicta die, alienissimo tempore, ludis ipsis romanis, foro ornato. itaque renuntiat habonius illam decisionem tutoribus. accurrunt tamen ad tempus tutores; digitum tollit iunius patruus; isti color immutatus est, uultus, oratio, mens denique excidit. quid ageret coepit cogitare; si opus pupillo redimeretur, si res abiret ab eo mancipe quem ipse adposuisset, sibi nullam praedam esse. itaque excogitat— quid? nihil ingeniose, nihil ut quisquam posset dicere, 'improbe, uerum callide'; nihil ab isto uafrum, nihil ueteratorium exspectaueritis; omnia aperta, omnia perspicua reperientur, impudentia, amentia, audacia. 'si pupillo opus redimitur, mihi praeda de manibus eripitur. quod est igitur remedium? quod? ne liceat pupillo redimere.' ubi illa consuetudo in bonis praedibus praediisque uendundis omnium consulum, censorum, praetorum, quaestorum denique, ut optima condicione sit is cuia res sit, cuium periculum? excludit eum solum cui prope dicam soli potestatem factam oportebat. quid enim? quisquam ad meam pecuniam me inuito adspirat, quisquam accedit? locatur opus id quod ex mea pecunia reficiatur; ego me refecturum dico; probatio futura est tua, qui locas; praedibus et praediis populo cautum est; et, si non putas cautum, scilicet tu, praetor, in mea bona quos uoles  immittes, me ad meas fortunas defendendas accedere non sines. operae pretium est legem ipsam cognoscere; dicetis eundem conscripsisse qui illud edictum de hereditate. recita.  lex operi faciundo. quae pupilli iuni—. dic, dic, quaeso, clarius.  c. uerres praetor urbanus addidit.  corriguntur leges censoriae! quid enim? uideo in multis ueteribus legibus,  cn. domitius l. metellus censores addiderunt, l. cassius cn. seruilius censores addiderunt : uult aliquid eius modi c. uerres. dic: quid addidit? recita.  qui de l. marcio m. perperna censoribus — — socium ne admittito neue partem dato neue redimito.  quid ita? ne uitiosum opus fieret? at erat probatio tua. ne parum locuples esset? at erat et esset amplius, si uelles, populo cautum praedibus et praediis. hic te si res ipsa, si indignitas iniuriae tuae non commouebat, si pupilli calamitas, si propinquorum lacrimae, si d. bruti, cuius praedia suberant, periculum, si m. marcelli tutoris auctoritas apud te ponderis nihil habebat, ne illud quidem animaduertebas, eius modi fore hoc peccatum tuum quod tu neque negare posses, —in tabulas enim legem rettulisti,—neque cum defensione aliqua confiteri? addicitur opus hs  dlx  milibus, cum tutores hs  cci ↄↄ  cci ↄↄ  cci ↄↄ  cci ↄↄ id opus ad illius iniquissimi hominis arbitrium se effecturos esse clamarent. etenim quid erat operis? id quod uos uidistis; omnes illae columnae, quas dealbatas uidetis, machina adposita  nulla impensa deiectae eisdemque lapidibus repositae sunt. hoc tu hs  dlx  milibus locauisti. atque in illis columnis dico esse quae a tuo redemptore commotae non sint; dico esse ex qua tantum tectorium uetus deiectum sit et nouum inductum. quodsi tanta pecunia columnas dealbari putassem, certe numquam aedilitatem petiuissem. 