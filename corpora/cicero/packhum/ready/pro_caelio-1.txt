ac mihi quidem uidetur, iudices, hic introitus defensionis adulescentiae m. caeli maxime conuenire, ut ad ea quae accusatores deformandi huius causa et detrahendae spoliandaeque dignitatis gratia dixerunt primum respondeam. obiectus est pater uarie, quod aut parum splendidus ipse aut parum pie tractatus a filio diceretur. de dignitate m. caelius notis ac maioribus natu etiam sine mea oratione tacitus facile ipse respondet; quibus autem propter senectutem, quod iam diu minus in foro nobiscumque uersatur, non aeque est cognitus, hi sic habeant, quaecumque in equite romano dignitas esse possit, quae certe potest esse maxima, eam semper in m. caelio habitam esse summam hodieque haberi non solum a suis sed etiam ab omnibus quibus potuerit aliqua de causa esse notus. equitis autem romani esse filium criminis loco poni ab accusatoribus neque his iudicantibus oportuit neque defendentibus nobis. nam quod de pietate dixistis, est ista quidem nostra existimatio sed iudicium certe parentis. quid nos opinemur audietis ex iuratis; quid parentes sentiant lacrimae matris incredibilisque maeror, squalor patris et haec praesens maestitia quam cernitis luctusque declarat. nam quod est obiectum municipibus esse adulescentem non probatum  suis, nemini umquam praesenti †praestutiani† maiores honores habuerunt, iudices, quam absenti m. caelio; quem et absentem in amplissimum ordinem cooptarunt et ea non petenti detulerunt quae multis petentibus denegarunt. idemque nunc lectissimos uiros et nostri ordinis et equites romanos cum legatione ad hoc iudicium et cum grauissima atque ornatissima laudatione miserunt. uideor mihi iecisse fundamenta defensionis meae, quae firmissima sunt si nituntur iudicio suorum. neque enim uobis satis commendata huius aetas esse posset, si non modo parenti, tali uiro, uerum etiam municipio tam inlustri ac tam graui displiceret. equidem, ut ad me reuertar, ab his fontibus profluxi ad hominum famam, et meus hic forensis labor uitaeque ratio demanauit ad existimationem hominum paulo latius commendatione ac iudicio meorum. 