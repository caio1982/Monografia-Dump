non me praeterit, recuperatores, tametsi de hoc iure permulta praetereo, tamen me longius esse prolapsum quam ratio uestri iudici postularit. uerum id feci, non quo uos hanc in hac causa defensionem desiderare arbitrarer, sed ut omnes intellegerent nec ademptam cuiquam ciuitatem esse neque adimi posse. hoc cum eos scire uolui quibus sulla uoluit iniuriam facere, tum omnis ceteros nouos ueteresque ciuis. neque enim ratio adferri potest cur, si cuiquam nouo ciui potuerit adimi ciuitas, non omnibus patriciis, omnibus antiquissimis ciuibus possit. nam ad hanc quidem causam nihil hoc pertinuisse primum ex eo intellegi potest quod uos <ea> de re iudicare non debetis; deinde quod sulla ipse ita tulit de ciuitate ut non sustulerit horum nexa atque hereditates. iubet enim eodem iure esse quo fuerint ariminenses; quos quis ignorat duodecim coloniarum fuisse et a ciuibus romanis hereditates capere potuisse? quod si adimi ciuitas a. caecinae  lege potuisset, magis illam rationem tamen omnes boni quaereremus, quem ad modum spectatissimum pudentissimumque hominem, summo consilio, summa uirtute, summa auctoritate domestica praeditum, leuatum iniuria ciuem retinere possemus, quam uti nunc, cum de iure ciuitatis nihil potuerit deperdere, quisquam exsistat nisi tui, sexte, similis et stultitia et impudentia qui huic ciuitatem ademptam esse dicat. qui quoniam, recuperatores, suum ius non deseruit neque quicquam illius audaciae petulantiaeque concessit, de reliquo iam communem causam populique <romani> ius in uestra fide ac religione deponit. is homo est, ita se probatum uobis uestrique similibus semper uoluit ut id non minus in hac causa laborarit ne inique contendere aliquid quam ne dissolute relinquere uideretur, nec minus uereretur ne contemnere aebutium quam ne ab eo contemptus esse existimaretur. 