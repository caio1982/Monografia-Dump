 marcus  est uero ita. sed tamen huic amoenitati, quem ex quinto saepe audio, thyamis epirotes tuus ille nihil, opinor, concesserit.   quintus  est ita ut dicis. caue enim putes attici nostri amalthio platanisque illis quicquam esse praeclarius. sed si uidetur, considamus hic in umbra, atque ad eam partem sermonis ex qua egressi sumus reuertamur.   marcus  praeclare exigis, quinte (at ego effugisse arbitrabar), et tibi horum nihil deberi potest.   quintus  ordire igitur, nam hunc tibi totum dicamus diem.   marcus  'a ioue musarum primordia', sicut in aratio carmine orsi sumus.   quintus  quorsum istuc?   marcus  quia nunc item ab eodem et a ceteris diis immortalibus sunt nobis agendi capienda primordia.   quintus  optime uero, frater, et fieri sic decet.   marcus  uideamus igitur rursus, priusquam adgrediamur ad leges singulas, uim naturamque legis, ne quom referenda sint ad eam nobis omnia,  labamur interdum errore sermonis, ignoremusque uim <no>m<i>nis eius quo iura nobis definienda sint.   quintus  sane quidem hercle, et est ista recta docendi uia.   marcus  hanc igitur uideo sapientissimorum fuisse sententiam, legem neque hominum ingeniis excogitatam, nec scitum aliquod esse populorum, sed aeternum quiddam, quod uniuersum mundum regeret imperandi prohibendique sapientia. ita principem legem illam et ultimam mentem esse dicebant omnia ratione aut cogentis aut uetantis dei. ex qu<o> illa lex quam di humano generi dederunt, recte est laudata: est enim ratio mensque sapientis ad iubendum et ad deterrendum idonea. 