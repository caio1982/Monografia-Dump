sed finge non solum callidum eum, qui aliquid improbe faciat, uerum etiam praepotentem, ut m. crassus fuit, qui tamen solebat uti suo bono, ut hodie est noster pompeius, cui recte facienti gratia est habenda; esse enim quam uellet iniquus iustus poterat inpune. quam multa uero iniuste fieri possunt, quae nemo possit reprehendere! si te amicus tuus moriens rogauerit, ut hereditatem reddas suae filiae, nec usquam id scripserit, ut scripsit fadius, nec cuiquam dixerit, quid facies? tu quidem reddes; ipse epicurus fortasse redderet, ut sextus peducaeus, sex. f., is qui hunc nostrum reliquit effigiem et humanitatis et probitatis suae filium, cum doctus, tum omnium uir optimus et iustissimus, cum sciret nemo eum rogatum a caio plotio, equite romano splendido, nursino, ultro ad mulierem uenit eique nihil opinanti uiri mandatum exposuit hereditatemque reddidit. sed ego ex te quaero, quoniam idem tu certe fecisses, nonne intellegas eo maiorem uim esse naturae, quod ipsi uos, qui omnia ad uestrum commodum et, ut ipsi dicitis, ad uoluptatem referatis, tamen ea faciatis, e quibus appareat non uoluptatem uos, sed officium sequi, plusque rectam naturam quam rationem prauam ualere. si scieris, inquit carneades, aspidem occulte latere uspiam, et uelle aliquem inprudentem super eam assidere, cuius mors tibi emolumentum futura sit, improbe feceris, nisi monueris ne assidat, sed inpunite tamen; scisse enim te quis coarguere possit? sed nimis multa. perspicuum est enim, nisi aequitas, fides, iustitia proficiscantur a natura, et si omnia haec ad utilitatem referantur, uirum bonum non posse re periri; deque his rebus satis multa in nostris de re publica libris sunt dicta a laelio. 