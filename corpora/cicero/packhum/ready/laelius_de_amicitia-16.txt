his igitur finibus utendum arbitror, ut, cum emendati mores amicorum sint, tum sit inter eos omnium rerum, consiliorum, uoluntatum sine ulla exceptione communitas, ut, etiamsi qua fortuna acciderit ut minus  iustae amicorum uoluntates adiuuandae sint, in quibus eorum aut caput agatur aut fama, declinandum de uia sit, modo ne summa turpitudo sequatur; est enim, quatenus amicitiae dari uenia possit. nec uero neglegenda est fama, nec mediocre telum ad res gerendas existimare oportet beniuolentiam ciuium; quam blanditiis et adsentando colligere turpe est; uirtus, quam sequitur caritas, minime repudianda est. sed (saepe enim redeo ad scipionem, cuius omnis sermo erat de amicitia) querebatur, quod omnibus in rebus homines diligentiores essent; capras et oues quot quisque haberet, dicere posse, amicos quot haberet, non posse dicere, et in illis quidem parandis adhibere curam, in amicis eligendis neglegentis esse nec habere quasi signa quaedam et notas, quibus eos, qui ad amicitias essent idonei, iudicarent. sunt igitur firmi et stabiles et constantes eligendi; cuius generis est magna penuria. et iudicare difficile est sane nisi expertum; experiendum autem est in ipsa amicitia. ita praecurrit amicitia iudicium tollitque experiendi potestatem. est igitur prudentis sustinere ut cursum, sic impetum beniuolentiae, †quo utamur quasi equis temptatis, sic amicitia ex aliqua parte periclitatis moribus amicorum. quidam saepe in parua pecunia perspiciuntur quam sint leues, quidam autem, quos parua mouere non potuit, cognoscuntur in magna. sin erunt aliqui reperti, qui pecuniam praeferre amicitiae sordidum existiment, ubi eos inueniemus, qui honores, magistratus, imperia, potestates, opes amicitiae non anteponant, ut, cum ex altera parte proposita haec sint, ex altera ius amicitiae, non multo illa malint? inbecilla enim est natura ad contemnendam potentiam; quam etiamsi neglecta amicitia consecuti sint, obscuratum iri arbitrantur, quia non sine magna causa sit neglecta amicitia. itaque uerae amicitiae difficillime reperiuntur in iis, qui in honoribus reque publica uersantur; ubi enim istum inuenias, qui honorem  amici anteponat suo? quid? haec ut omittam, quam graues, quam difficiles plerisque uidentur calamitatum societates! ad quas non est facile inuentu qui descendant. quamquam ennius recte: amícus certus ín re incerta cérnitur, tamen haec duo leuitatis et infirmitatis plerosque conuincunt, aut si in bonis rebus contemnunt aut in malis deserunt. qui igitur utraque in re grauem, constantem, stabilem se in amicitia praestiterit, hunc ex maxime raro genere hominum iudicare debemus et paene diuino. 