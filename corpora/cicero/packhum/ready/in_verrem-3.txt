quae cum ita sint, iste homo amens ac perditus alia mecum ratione pugnat. non id agit ut alicuius eloquentiam mihi opponat; non gratia, non auctoritate cuiusquam, non potentia nititur. simulat his se rebus confidere; sed uideo quid agat; neque enim agit occultissime. proponit inania mihi nobilitatis, hoc est hominum adrogantium nomina, qui non tam me impediunt quod nobiles sunt, quam adiuuant quod noti sunt: simulat se eorum praesidio confidere, cum interea aliud quiddam iam diu machinetur. quam spem nunc habeat in manibus et quid moliatur breuiter iam, iudices, uobis exponam; sed prius ut ab initio res ab eo constituta sit, quaeso, cognoscite.  ut primum e prouincia rediit, redemptio est huius iudici facta grandi pecunia. mansit in condicione atque pacto  usque ad eum finem dum iudices reiecti sunt: posteaquam reiectio iudicum facta est, quod et in sortitione istius spem fortuna populi romani et in reiciendis iudicibus mea diligentia istorum impudentiam uicerat, renuntiata est tota condicio. praeclare se res habebat. libelli nominum uestrorum consilique huius in manibus erant omnium; nulla nota, nullus color, nullae sordes uidebantur his sententiis adlini posse, cum iste repente ex alacri atque laeto sic erat humilis atque demissus ut non modo populo romano, sed etiam sibi ipse condemnatus uideretur. ecce autem repente his diebus paucis comitiis consularibus factis eadem illa uetera consilia pecunia maiore repetuntur, eaedemque uestrae famae fortunisque omnium insidiae per eosdem homines comparantur. quae res primo, iudices, pertenui nobis argumento indicioque patefacta est: post aperto suspicionis introitu ad omnia intima istorum consilia sine ullo errore peruenimus. 