iii aut prid .  non .  sext .   50  sidae m. cicero imp. s. d. m. caelio aedili curuli non potuit accuratius agi nec prudentius quam est actum a te cum curione de supplicatione; et hercule confecta res ex sententia mea est cum celeritate tum quod is qui erat iratus, competitor tuus et idem meus, adsensus est ei qui ornauit res nostras diuinis laudibus. qua re scito me sperare ea quae sequuntur; ad quae tu te para.  dolabellam a te gaudeo primum laudari, deinde etiam amari. nam ea quae speras tulliae meae prudentia temperari posse, scio cui tuae epistulae respondeant. quid si meam legas quam ego tum ex tuis litteris misi ad appium? sed quid agas? sic uiuitur. quod actum est di approbent! spero fore iucundum generum nobis, multumque in eo tua nos humanitas adiuuabit.  res publica me ualde sollicitat. faueo curioni, caesarem honestum esse cupio, pro pompeio emori possum, sed tamen ipsa re publica nihil mihi est carius; in qua tu non ualde te iactas. districtus enim mihi uideris esse, quod et bonus ciuis et bonus amicus es.  ego de prouincia decedens quaestorem coelium praeposui prouinciae. 'puerum' inquis. at quaestorem, at nobilem adulescentem, at omnium fere exemplo. neque erat superiore honore usus quem praeficerem. pomptinus multo ante discesserat, a quinto fratre impetrari non poterat; quem tamen si reliquissem, dicerent iniqui non me plane post  annum, ut senatus uoluisset, de prouincia decessisse quoniam alterum me reliquissem. fortasse etiam illud adderent, senatum eos uoluisse prouinciis praeesse qui antea non praefuissent, fratrem meum triennium asiae praefuisse. denique nunc sollicitus non sum; si fratrem reliquissem, omnia timerem. postremo non tam mea sponte quam potentissimorum duorum exemplo, qui omnis cassios antoniosque complexi sunt, hominem adulescentem non tam allicere uolui quam alienare nolui. hoc tu meum consilium laudes necesse est; mutari enim non potest.  de ocella parum ad me plane scripseras et in actis non erat. tuae res gestae ita notae sunt ut trans montem taurum etiam de matrinio sit auditum. ego, nisi quid me etesiae morabuntur, celeriter, ut spero, uos uidebo.