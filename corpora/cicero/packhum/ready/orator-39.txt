nam qui isocraten maxume mirantur hoc in eius summis laudibus ferunt, quod uerbis solutis numeros primus adiunxerit. cum enim uideret oratores cum seueritate audiri, poetas autem cum uoluptate, tum dicitur numeros secutus, quibus etiam in oratione uteremur, cum iucunditatis causa tum ut uarietas occurreret satietati. quod ab his uere quadam ex parte, non totum dicitur. nam neminem in eo genere scientius uersatum isocrate confitendum est, sed princeps inueniundi fuit thrasymachus, cuius omnia nimis etiam exstant scripta numerose. nam, ut paulo ante dixi, paria paribus adiuncta et similiter definita itemque contrariis relata contraria, quae sua sponte, etiamsi id non agas, cadunt plerumque numerose, gorgias primus inuenit, sed iis est usus intemperantius. id autem est genus, ut ante dictum est, ex tribus partibus collocationis alterum. horum uterque isocraten aetate praecurrit, ut eos ille moderatione, non inuentione uicerit. est enim ut in transferundis faciundisque uerbis tranquillior sic in ipsis numeris sedatior. gorgias autem auidior est generis eius et his festiuitatibus—sic enim ipse censet—insolentius abutitur;  quas isocrates, cum tamen audiuisset adulescens in thessalia senem iam gorgiam, moderatius temperauit. quin etiam se ipse tantum quantum aetate procedebat —prope enim centum confecit annos—relaxarat a nimia necessitate numerorum, quod declarat in eo libro quem ad philippum macedonem scripsit, cum iam admodum esset senex; in quo dicit sese minus iam seruire numeris quam solitus esset. ita non modo superiores sed etiam se ipse correxerat. 