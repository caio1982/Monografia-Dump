sequitur ut de una reliqua parte honestatis dicendum sit, in qua uerecundia et quasi quidam ornatus uitae, temperantia et modestia omnisque sedatio perturbationum animi et rerum modus cernitur. hoc loco continetur id, quod dici latine decorum potest, graece enim πρέπον dicitur [decorum]. huius uis ea est, ut ab honesto non queat separari; nam et quod decet honestum est et quod honestum est decet. qualis autem differentia sit honesti et decori, facilius intellegi quam explanari potest. quicquid est enim, quod deceat, id tum apparet, cum antegressa est honestas. itaque non solum in hac parte honestatis, de qua hoc loco disserendum est, sed etiam in tribus superioribus quid deceat apparet. nam et ratione uti atque oratione prudenter et agere quod agas considerate omnique in re quid sit ueri uidere et tueri decet, contraque falli, errare, labi, decipi tam dedecet quam delirare et mente esse captum; et iusta omnia decora sunt, iniusta contra, ut turpia, sic indecora. similis est ratio fortitudinis. quod enim uiriliter animoque magno fit, id dignum uiro et decorum uidetur, quod contra, id ut turpe sic indecorum. quare pertinet quidem ad omnem honestatem hoc, quod dico, decorum, et ita pertinet, ut non recondita quadam ratione cernatur, sed sit in promptu. est enim quiddam, idque intellegitur in omni uirtute, quod deceat; quod cogitatione magis a uirtute potest quam re separari. ut uenustas et pulchritudo corporis secerni non potest a ualitudine, sic hoc, de quo loquimur, decorum to tum illud quidem est cum uirtute confusum, sed mente et cogitatione distinguitur. est autem eius descriptio duplex; nam et generale quoddam decorum intellegimus, quod in omni honestate uersatur, et aliud huic subiectum, quod pertinet ad singulas partes honestatis. atque illud superius sic fere definiri solet, decorum id esse, quod consentaneum sit hominis excellentiae in eo, in quo natura eius a reliquis animantibus differat. quae autem pars subiecta generi est, eam sic definiunt, ut id decorum uelint esse, quod ita naturae consentaneum sit, ut in eo moderatio et temperantia appareat cum specie quadam liberali. haec ita intellegi, possumus existimare ex eo decoro, quod poetae sequuntur, de quo alio loco plura dici solent. sed ut tum seruare illud poetas, quod deceat, dicimus, cum id quod quaque persona dignum est, et fit et dicitur, ut si aeacus aut minos diceret 'oderint dum metuant' aut 'natis sepulchro ipse est parens' indecorum uideretur, quod eos fuisse iustos accepimus; at atreo dicente plausus excitantur, est enim digna persona oratio; sed poetae quid quemque deceat, ex persona iudicabunt; nobis autem personam imposuit ipsa natura magna cum excellentia praestantiaque animan tium reliquarum. quocirca poetae in magna uarietate personarum etiam uitiosis quid conueniat et quid deceat uidebunt, nobis autem cum a natura constantiae, moderationis, temperantiae, uerecundiae partes datae sint cumque eadem natura doceat non neglegere, quemadmodum nos aduersus homines geramus, efficitur ut et illud, quod ad omnem honestatem pertinet, decorum quam late fusum sit appareat et hoc, quod spectatur in uno quoque genere uirtutis. ut enim pulchritudo corporis apta compositione membrorum mouet oculos et delectat hoc ipso, quod inter se omnes partes cum quodam lepore consentiunt, sic hoc decorum, quod elucet in uita, mouet adprobationem eorum, quibuscum uiuitur, ordine et constantia et moderatione dictorum omnium atque factorum. adhibenda est igitur quaedam reuerentia aduersus homines et optimi cuiusque et reliquorum. nam neglegere quid de se quisque sentiat, non solum arrogantis est sed etiam omnino dissoluti. est autem quod differat in hominum ratione habenda inter iustitiam et uerecundiam. iustitiae partes sunt non uiolare homines, uerecundiae non offendere, in quo maxime uis perspicitur decori. his igitur expositis quale sit id, quod decere dicimus, intellectum puto. 