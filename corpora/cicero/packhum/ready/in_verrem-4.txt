nam ut hortensius consul designatus domum reducebatur e campo cum maxima frequentia ac multitudine, fit obuiam casu ei multitudini c. curio, quem ego hominem honoris potius quam contumeliae causa nominatum uolo; etenim ea dicam quae ille, si commemorari noluisset, non tanto in conuentu tam aperte palamque dixisset; quae tamen a me pedetemptim cauteque dicentur, ut et amicitiae nostrae et dignitatis illius habita ratio esse intellegatur. uidet ad ipsum fornicem fabianum in turba uerrem; appellat hominem et ei uoce maxima gratulatur; ipsi hortensio, qui consul erat factus, propinquis necessariisque eius, qui tum aderant, uerbum nullum facit; cum hoc  consistit, hunc amplexatur, hunc iubet sine cura esse. 'renuntio', inquit, 'tibi te hodiernis comitiis esse absolutum.' quod cum tam multi homines honestissimi audissent, statim ad me defertur; immo uero ut quisque me uiderat narrabat. aliis illud indignum, aliis ridiculum uidebatur: ridiculum iis qui istius causam in testium fide, in criminum ratione, in iudicum potestate, non in comitiis consularibus positam arbitrabantur, indignum iis qui altius perspiciebant et hanc gratulationem ad iudicium corrumpendum spectare uidebant. etenim sic ratiocinabantur, sic honestissimi homines inter se et mecum loquebantur, aperte iam et perspicue nulla esse iudicia. qui reus pridie iam ipse se condemnatum putabat, is, posteaquam defensor eius consul est factus, absoluitur? quid igitur? quod tota sicilia, quod omnes siculi, omnes negotiatores, omnes publicae priuataeque litterae romae sunt, nihilne id ualebit? nihil inuito consule designato. quid? iudices non crimina, non testis, non existimationem populi romani sequentur? non; omnia in unius potestate ac moderatione uertentur. uere loquar, iudices. uehementer me haec res commouebat; optimus enim quisque ita loquebatur 'iste quidem tibi eripietur, sed nos non tenebimus iudicia diutius; etenim quis poterit uerre absoluto de transferendis iudiciis recusare?' erat omnibus molestum; neque eos tam istius hominis perditi subita laetitia quam hominis amplissimi noua gratulatio commouebat. cupiebam dissimulare me id moleste ferre, cupiebam animi dolorem uultu tegere et taciturnitate celare. 