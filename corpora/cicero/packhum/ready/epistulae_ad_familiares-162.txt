mai .(?)   48  in castr .  caes .  ante dyrrachium dolabella s. d. ciceroni s. u. g. u. et tullia nostra recte u. terentia minus belle habuit, sed certum scio iam conualuisse eam. praeterea rectissime sunt apud te omnia.  etsi nullo tempore in suspicionem tibi debui uenire partium causa potius quam tua tibi suadere ut te aut cum caesare nobiscumque coniungeres aut certe in otium referres, praecipue nunc, iam inclinata uictoria, ne possum quidem in ullam aliam incidere opinionem nisi in eam in qua scilicet tibi suadere uidear quod pie tacere non possim. tu autem, mi cicero, sic haec accipies ut, siue probabuntur tibi siue non probabuntur, ab optimo certe animo ac deditissimo tibi et cogitata et scripta esse iudices.  animaduertis cn. pompeium nec nominis sui nec rerum gestarum gloria neque etiam regum ac nationum clientelis, quas ostentare crebro solebat, esse tutum, et hoc etiam quod infimo cuique contigit illi non posse contingere, ut honeste effugere possit, pulso italia, amissis hispaniis, capto exercitu  ueterano, circumuallato nunc denique, quod nescio an nulli umquam nostro acciderit imperatori. quam ob rem quid aut ille sperare possit aut <nos timere> tu animaduerte pro tua prudentia; sic enim facillime quod tibi utilissimum erit consili capies. illud autem <a> te peto, ut, si iam ille euitauerit hoc periculum et se abdiderit in classem, tu tuis rebus consulas et aliquando tibi potius quam cuiuis sis amicus. satis factum est iam a te uel officio uel familiaritati, satis factum etiam partibus et ei rei publicae quam tu probabas. reliquum est, ubi nunc est res publica, ibi simus potius quam, dum illam ueterem sequamur, simus in nulla.  qua re uelim, mi iucundissime cicero, si forte pompeius pulsus his quoque locis rursus alias regiones petere cogatur, ut tu te uel athenas uel in quamuis quietam recipias ciuitatem. quod si eris facturus, uelim mihi scribas, ut ego, si ullo modo potero, ad te aduolem. quaecumque de tua dignitate ab imperatore erunt impetranda, qua est humanitate caesar, facillimum erit ab eo tibi ipsi impetrare, et meas tamen preces apud eum non minimum auctoritatis habituras puto.  erit tuae quoque fidei et humanitatis curare ut is tabellarius quem ad te misi reuerti possit ad me et a te mihi litteras referat.