sed ut omittam pericula, labores, dolorem etiam, quem optimus quisque pro patria et pro suis suscipit,  ut non modo nullam captet, sed etiam praetereat omnes uoluptates, dolores denique quosuis suscipere malit quam deserere ullam officii partem, ad ea, quae hoc non minus declarant, sed uidentur leuiora, ueniamus. quid tibi, torquate, quid huic triario litterae, quid historiae cognitioque rerum, quid poëtarum euolutio, quid tanta tot uersuum memoria uoluptatis affert? nec mihi illud dixeris: 'haec enim ipsa mihi sunt uoluptati, et erant illa torquatis.' numquam hoc ita defendit epicurus neque metrodorus aut quisquam eorum, qui aut saperet aliquid aut ista didicisset. et quod quaeritur saepe, cur tam multi sint epicurei, sunt aliae quoque causae, sed multitudinem haec maxime allicit, quod ita putant dici ab illo, recta et honesta quae sint, ea facere ipsa per se laetitiam, id est uoluptatem. homines optimi non intellegunt totam rationem euerti, si ita res se habeat. nam si concederetur, etiamsi ad corpus nihil referatur, ista sua sponte et per se esse iucunda, per se esset et uirtus et cognitio rerum, quod minime ille uult, expetenda.  haec igitur epicuri non probo, inquam. de cetero uellem equidem aut ipse doctrinis fuisset instructior— est enim, quod tibi ita uideri necesse est, non satis politus iis artibus, quas qui tenent, eruditi appellantur —aut ne deterruisset alios a studiis. quamquam te quidem uideo minime esse deterritum.  quae cum dixissem, magis ut illum prouocarem quam ut ipse loquerer, tum triarius leniter arridens: tu quidem, inquit, totum epicurum paene e philosophorum choro sustulisti. quid ei reliquisti, nisi te, quoquo modo loqueretur, intellegere, quid diceret? aliena  dixit in physicis nec ea ipsa, quae tibi probarentur; si qua in iis corrigere uoluit, deteriora fecit. disserendi artem nullam habuit. uoluptatem cum summum bonum diceret, primum in eo ipso parum uidit, deinde hoc quoque alienum; nam ante aristippus, et ille melius. addidisti ad extremum etiam indoctum fuisse. 