sed quoniam plura sunt orationum genera eaque diuersa neque in unam formam cadunt omnia, laudationum <et> descriptionum et historiarum et talium suasionum, qualem isocrates fecit panegyricum multique  alii qui sunt nominati sophistae, reliquarumque rerum formam quae absunt a forensi contentione, eiusque totius generis quod graece ἐπιδεικτικὸν nominatur, quia quasi ad inspiciundum delectationis causa comparatum est, non complectar hoc tempore; non quo neglegenda sit; est enim illa quasi nutrix eius oratoris quem informare uolumus et de quo molimur aliquid exquisitius dicere. ab hac et uerborum copia alitur et eorum constructio et numerus liberiore quadam fruitur licentia. datur etiam uenia concinnitati sententiarum et argutiis, certique et circumscripti uerborum ambitus conceduntur, de industriaque non ex insidiis sed aperte ac palam elaboratur, ut uerba uerbis quasi demensa et paria respondeant, ut crebro conferantur pugnantia comparenturque contraria et ut pariter extrema terminentur eundemque referant in cadendo sonum; quae in ueritate causarum et rarius multo facimus et certe occultius. in panathenaico autem isocrates ea studiose consectatum fatetur; non enim ad iudiciorum certamen sed uoluptatem aurium scripserat. haec tractasse thrasymachum calchedonium primum et leontinum ferunt gorgiam, theodorum inde byzantium multosque alios quos λογοδαιδάλους appellat in phaedro socrates. quorum satis arguta multa sed ut modo primumque nascentia minuta et uersiculorum similia quaedam nimiumque depicta.  quo magis sunt herodotus thucydidesque mirabiles; quorum aetas cum in eorum tempora quos nominaui incidisset, longissime tamen ipsi a talibus deliciis uel potius ineptiis afuerunt. alter enim sine ullis salebris quasi sedatus amnis fluit, alter incitatior fertur et de bellicis rebus canit etiam quodam modo bellicum. primisque ab his, ut ait theophrastus, historia commota est ut auderet uberius quam superiores et ornatius dicere. horum aetati successit isocrates qui praeter ceteros eiusdem generis laudatur semper a nobis, nonnunquam, brute, leniter et erudite repugnante te; sed cedas mihi fortasse, si quid in eo laudem cognoueris. nam cum concisus ei thrasymachus minutis numeris uideretur et gorgias, qui tamen primi traduntur arte quadam uerba uinxisse, theodorus autem praefractior nec satis, ut ita dicam, rotundus, primus instituit dilatare uerbis et mollioribus numeris explere sententias. in quo cum doceret eos qui partim in dicendo partim in scribendo principes exstiterunt, domus eius officina habita eloquentiae est. itaque ut ego, cum a nostro catone laudabar, uel reprehendi me a ceteris facile patiebar sic isocrates uidetur <prae> testimonio platonis aliorum iudicia debere contemnere. est enim, ut scis, quasi in extrema pagina phaedri his ipsis uerbis loquens socrates: 'adulescens etiam nunc, o phaedre, isocrates est, sed quid de illo augurer lubet dicere.' 'quid tandem?' inquit ille. 'maiore mihi ingenio uidetur esse quam ut cum orationibus lysiae comparetur, praeterea ad uirtutem maior indoles; ut minime mirum futurum sit,  si, cum aetate processerit, aut in hoc orationum genere cui nunc studet tantum, quantum pueris, reliquis praestet omnibus qui unquam orationes attigerunt aut, si contentus his non fuerit, diuino aliquo animi motu maiora concupiscat; inest enim natura philosophia in huius uiri mente quaedam.' haec de adulescente socrates auguratur. at ea de seniore scribit plato et scribit aequalis et quidem exagitator omnium rhetorum hunc miratur unum. me autem qui isocraten non diligunt una cum socrate et cum platone errare patiantur. dulce igitur orationis genus et solutum et affluens, sententiis argutum, uerbis sonans est in illo epidictico genere, quod diximus proprium sophistarum, pompae quam pugnae aptius, gymnasiis et palaestrae dicatum, spretum et pulsum foro. sed quod educata huius nutrimentis eloquentia [est] ipsa se postea colorat et roborat, non alienum fuit de oratoris quasi incunabulis dicere. uerum haec ludorum atque pompae; nos autem iam in aciem dimicationemque ueniamus. 