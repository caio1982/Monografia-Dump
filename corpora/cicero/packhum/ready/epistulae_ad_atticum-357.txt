c .  xuii kal .  sept .   45 <cicero attico sal.> o incredibilem uanitatem! ad patrem domo sibi carendum propter matrem: <ad matrem> plena pietatis. hic autem iam languescit et ait sibi illum iure iratum. sed utar tuo consilio; σκολιὰ enim tibi uideo placere. romam, ut censes, ueniam, sed inuitus; ualde enim in scribendo haereo. 'brutum' inquis 'eadem.' scilicet; sed nisi hoc esset, res me ista non cogeret. nec enim inde uenit unde mallem neque diu afuit neque ullam litteram ad me. sed tamen scire aueo qualis ei totius itineris summa fuerit. libros mihi de quibus ad te antea scripsi uelim mittas et maxime Φαίδρου περὶ Θεῶν et †ΠΛΛΙΔΟΣ†.