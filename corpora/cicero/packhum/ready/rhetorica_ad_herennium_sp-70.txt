postremo hoc ipsum summum est artificium res uarias et dispares in tot poëmatis et orationibus sparsas et uage disiectas ita diligenter eligere, ut unum quodque genus exemplorum sub singulos artis locos subicere possis. hoc si industria solum fieri posset, tamen essemus laudandi, cum talem laborem non fugissemus; nunc sine summo artificio non potest fieri. quis est enim, qui, non summe cum tenet artem, possit ea, quae iubeat ars, de tanta et tam diffusa scriptura notare et separare? ceteri, cum legunt orationes bonas aut poëmata, probant oratores et poëtas neque intellegunt, qua re commoti probent, quod scire non possunt, ubi sit nec quid sit nec quo modo factum sit id, quod eos maxime delectet; at is, qui et haec omnia intellegit, et idonea maxime eligit, et omnia in arte maxime scribenda redigit in singulas rationes praeceptionis, necesse est eius rei summus artifex sit. hoc igitur ipsum maximum artificium est in <a>rte sua posse et alienis exemplis uti.  haec illi cum dicunt, magis nos auctoritate sua commouent quam ueritate disputationis. illud enim ueremur, ne cui satis sit ad contrariam rationem probandam, quod ab ea steterint <i>i, et qui inuentores  huius artificii fuerint et uetustate iam satis omnibus probati sint. quodsi, illorum auctoritate remota, res omnes uolent cum re conparare, intellegent non omnia concedenda esse antiquitati.  primum igitur, ab eis quod de modestia dicitur, uideamus, ne nimium pueriliter proferatur. nam si tacere aut nil scribere modestia est, cur quicquam scribunt aut locuntur? sin aliquid suum scribunt, cur, quo setius omnia scribant, inpediuntur modestia? quasi si quis olympia cum uenerit cursum et steterit, ut mittatur, inpudentis dicat esse illos, qui currere coeperint, ipse intra carcerem stet et naret aliis, quomodo ladas aut †bouiscum sisonius cursitarint, sic isti, cum in artis curriculum descenderunt, illos, qui in eo, quod est artificii, elaborent, aiunt facere inmodeste, ipsi aliquem antiquum oratorem aut poëtam laudant aut scripturam, sic uti in stadium rhetoricae prodire non audeant. non ausim dicere, sed tamen uereor, ne, qua in re laudem modestiae uenentur, in ea ipsa re sint inpudentes. 'quid enim tibi uis?' aliquis inquiat. 'artem tuam scribis; gignis nouas nobis  praeceptiones; eas ipse confirmare non potes; ab aliis exempla sumis. uide ne facias inpudenter, qui tuo nomine<i> uelis ex aliorum laboribus libare laudem.' nam si eorum uolumina prenderint antiqui oratores et poëtae et suum quisque de libris suis tulerit, nihil istis, quod suum uelint, relinquatur. 