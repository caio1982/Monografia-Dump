med .  quint .   46  in tusculano (?) cicero paeto s. delectarunt me tuae litterae, in quibus primum amaui amorem tuum, qui te ad scribendum incitauit uerentem ne silius suo nuntio aliquid mihi sollicitudinis attulisset; de quo et tu mihi antea scripseras bis quidem eodem exemplo, facile ut intellegerem te esse commotum, et ego tibi accurate rescripseram, ut, quo modo in tali re atque tempore, aut liberarem te ista cura aut certe leuarem.  sed quoniam proximis quoque litteris ostendis quantae tibi curae sit ea res, sic, mi paete, habeto, quicquid arte fieri pot<u>erit (non enim iam satis est consilio pugnare, artificium quoddam excogitandum est)—sed tamen, quicquid elaborari aut effici potuerit ad istorum beneuolentiam conciliandam et colligendam, summo studio me consecutum esse, nec frustra, ut arbitror; sic enim color, sic obseruor ab omnibus iis qui a caesare diliguntur ut ab iis me amari putem. tametsi non facile diiudicatur amor uerus et fictus, nisi aliquod incidit eius modi tempus ut quasi aurum igni sic beneuolentia fidelis periculo aliquo perspici possit; cetera sunt signa communia. sed ego uno utor argumento quam ob rem me ex animo uereque arbitrer diligi, quia et nostra fortuna ea est et illorum ut simulandi causa non sit.  de illo autem quem penes est omnis potestas, nihil uideo quod timeam, nisi quod omnia sunt incerta cum a iure discessum est nec praestari quicquam potest quale futurum sit quod positum est in alterius uoluntate, ne dicam libidine. sed tamen eius ipsius nulla re a me offensus est animus. est  enim adhibita in ea re ipsa summa a nobis moderatio. ut enim olim arbitrabar esse meum libere loqui, cuius opera esset in ciuitate libertas, sic ea nunc amissa nihil loqui quod offendat aut illius aut eorum qui ab illo diliguntur uoluntatem. effugere autem si uelim non nullorum acute aut facete dictorum opinionem, fama ingeni mihi est abicienda; quod, si id possem, non recusarem. sed tamen ipse caesar habet peracre iudicium et, ut seruius, frater tuus, quem litteratissimum fuisse iudico, facile diceret 'hic uersus plauti non est, hic est', quod tritas auris haberet notandis generibus poetarum et consuetudine legendi, sic audio caesarem, cum uolumina iam confecerit apophthegmatorum, si quid adferatur ad eum pro meo quod meum non sit, reicere solere. quod eo nunc magis facit quia uiuunt mecum fere cottidie illius familiares; incidunt autem in sermone uario multa quae fortasse illis, cum dixi, nec illitterata nec insulsa esse uideantur. haec ad illum cum reliquis actis perferuntur; ita enim ipse mandauit. sic fit ut, si quid praeterea de me audiat, non audiendum putet.  quam ob rem oenomao tuo nihil utor; etsi posuisti loco uersus accianos. sed quae est inuidia aut quid mihi nunc inuideri potest? uerum fac esse omnia: sic uideo philosophis placuisse iis qui mihi soli uidentur uim uirtutis tenere, nihil esse sapientis praestare nisi culpam. qua mihi uideor dupliciter carere, et quod ea senserim quae rectissima fuerunt et qui<a>, cum uiderem praesidi non satis esse ad ea obtinenda, uiribus certandum cum ualentioribus non putarim. ergo in officio boni ciuis certe non sum reprehendendus. reliquum est ne quid stulte, ne quid temere dicam  aut faciam contra potentis. id quoque puto esse sapientis. cetera uero, quid quisque me dixisse dicat, aut quo modo ille accipiat, aut qua fide mecum uiuant ii qui me adsidue colunt et obseruant, praestare non possum.  ita fit ut et consiliorum superiorum conscientia et praesentis temporis moderatione me consoler et illam acci similitudinem non modo iam ad inuidiam sed ad fortunam transferam, quam existimo leuem et imbecillam ab animo firmo et graui tamquam fluctum a saxo frangi oportere. etenim, cum plena sint monumenta graecorum quem ad modum sapientissimi uiri regna tulerint uel athenis uel syracusis, cum seruientibus suis ciuitatibus fuerint ipsi quodam modo liberi, ego me non putem tueri meum statum sic posse ut neque offendam animum cuiusquam nec frangam dignitatem meam?  nunc uenio ad iocationes tuas, quoniam tu secundum 'oenomaum' acci non, ut olim solebat, atellanam sed, ut nunc fit, mimum introduxisti. quem tu mihi po<m>pilium, quem denarium narras, quam tyrotarichi patinam? facilitate mea ista ferebantur antea; nunc mutata res est. hirtium ego et dolabellam dicendi discipulos habeo, cenandi magistros; puto enim te audisse, si forte ad uos omnia perferuntur, illos apud me declamitare, me apud illos cenitare. tu autem quod mihi bonam copiam eiures nihil est. tum enim cum rem habebas quaesticulus te faciebat attentiorem; nunc <cur>, cum tam aequo animo bona perdas, non eo sis consilio ut, cum me hospitio recipias, aestimationem te aliquam putes accipere? etiam haec leuior est plaga ab amico quam a debitore. nec tamen eas cenas quaero ut magnae reliquiae fiant;  quod erit, magnificum sit et lautum. memini te mihi phameae cenam narrare. temperius fiat, cetera eodem modo. quod si perseueras me ad matris tui cenam reuocare, feram id quoque. uolo enim uidere animum qui mihi audeat ista quae scribis apponere aut etiam polypum miniati iouis similem. mihi crede, non audebis. ante meum aduentum fama ad te de mea noua lautitia ueniet; eam tu extimesces. neque est quod in promulside spei ponas aliquid, quam totam sustuli; solebam enim antea debilitari oleis et lucanicis tuis.  sed quid haec loquimur? liceat modo isto uenire. tu uero (uolo enim abstergere animi tui metum) ad tyrotarichum antiquum redi. ego tibi unum sumptum adferam, quod balneum calfacias oportebit; cetera more nostro. superiora illa lusimus.  de uilla seliciana et curasti diligenter et scripsisti facetissime. itaque puto me praetermissurum; salis enim satis est, †sannonum† parum.