adducis me, ut tibi adsentiar. sed tua quoque uide ne desideretur constantia.  quonam modo?  quia legi tuum nuper quartum de finibus; in eo mihi uidebare contra catonem disserens hoc uelle ostendere—quod mihi quidem probatur—inter zenonem et peripateticos nihil praeter uerborum nouitatem interesse. quod si ita est, quid est causae quin, si zenonis rationi consentaneum sit satis magnam uim in uirtute esse ad beate uiuendum, liceat idem peripateticis dicere? rem enim opinor spectari oportere, non uerba.  tu quidem tabellis obsignatis agis mecum et testificaris, quid dixerim aliquando aut scripserim. cum aliis isto modo, qui legibus impositis disputant: nos in diem uiuimus; quodcumque nostros animos probabilitate percussit, id dicimus, itaque soli sumus liberi. uerum tamen, quoniam de constantia paulo ante diximus, non ego hoc loco id quaerendum puto, uerumne sit, quod zenoni placuerit quodque eius auditori aristoni, bonum esse solum, quod honestum esset, sed si ita esset, tum <fueritne consentaneum>, ut totum hoc beate uiuere in una uirtute poneret. quare demus hoc sane bruto, ut sit beatus semper sapiens—quam sibi conueniat, ipse uiderit; gloria quidem huius sententiae quis est illo uiro dignior?—, nos tamen teneamus, ut sit idem beatissimus.   et si zeno citieus, aduena quidam et ignobilis uerborum opifex, insinuasse se in antiquam philosophiam uidetur, huius sententiae grauitas a platonis auctoritate repetatur, apud quem saepe haec oratio usurpata est, ut nihil praeter uirtutem diceretur bonum. uelut in gorgia socrates, cum esset ex eo quaesitum, archelaum perdiccae filium, qui tum fortunatissimus haberetur, nonne beatum putaret, 'haud scio' inquit; 'numquam enim cum eo conlocutus sum.—ain tu? an aliter id scire non potes?—nullo modo.—tu igitur ne de persarum quidem rege magno potes dicere, beatusne sit?—an ego possim, cum ignorem, quam sit doctus, quam uir bonus?—quid? tu in eo sitam uitam beatam putas?—ita prorsus existimo, bonos beatos, improbos miseros.—miser ergo archelaus?—certe, si iniustus.' uideturne omnem hic beatam uitam in una uirtute ponere? quid uero? in epitaphio quo modo idem? 'nam cui uiro' inquit 'ex se ipso apta sunt omnia, quae ad beate uiuendum ferunt, nec suspensa aliorum aut bono casu aut contrario pendere ex alterius euentis et errare coguntur, huic optume uiuendi ratio comparata est. hic est ille moderatus, hic fortis, hic sapiens, hic et nascentibus et cadentibus cum reliquis commodis, tum maxime liberis parebit et oboediet praecepto illi ueteri: neque enim laetabitur umquam nec maerebit nimis, quod semper in se ipso omnem spem reponet sui.' ex hoc igitur platonis quasi quodam sancto augustoque fonte nostra omnis manabit oratio.  