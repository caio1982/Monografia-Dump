prid kal uel kal mai  59   ( § 1) cicero attico sal. cenato mihi et iam dormitanti prid. kal. mai. epistula est illa reddita in qua de agro campano scribis. quid quaeris? primo ita me pupugit ut somnum mihi ademerit, sed id cogitatione magis quam molestia. cogitanti autem haec fere succurrebant. primum ex eo quod superioribus litteris scripseras, ex familiari te illius audisse prolatum iri aliquid quod nemo improbaret, maius aliquid timueram. hoc mihi eius modi non uidebatur. deinde, ut me egomet consoler, omnis exspectatio largitionis agrariae in agrum campanum uidetur esse deriuata, qui ager, ut dena iugera sint, non amplius hominum quinque milia potest sustinere; reliqua omnis multitudo ab illis abalienetur necesse est. praeterea, si ulla res est quae bonorum animos, quos iam uideo esse commotos, uehementius possit incendere, haec certe est, et eo magis quod portoriis italiae sublatis, agro campano diuiso, quod uectigal superest domesticum praeter uicesimam? quae mihi uidetur una contiuncula clamore pedisequorum nostrorum esse peritura.  gnaeus quidem noster iam plane quid cogitet nescio: 'φυσᾷ γὰρ οὐ σμικροῖσιν αὐλίσκοις ἔτι, ἀλλ’ ἀγρίαις φύσαισι φορβειᾶς ἄτερ',  qui quidem etiam istuc adduci potuerit. nam adhuc haec ἐσοφίζετο, se leges caesaris probare, actiones ipsum praestare debere; agrariam legem sibi placuisse, potuerit intercedi necne nihil ad se pertinere; de rege alexandrino placuisse sibi aliquando confici, bibulus de caelo tum seruasset necne sibi quaerendum non fuisse; de publicanis, uoluisse illi ordini commodare, quicquid futurum fuerit si bibulus tum in forum descendisset se diuinare non potuisse. nunc uero, sampsicerame, quid dices? uectigal te nobis in monte antilibano constituisse, agri campani abstulisse? quid? hoc quem ad modum obtinebis? 'oppressos uos' inquit 'tenebo exercitu caesaris.' non mehercule me tu quidem tam isto exercitu quam ingratis animis eorum hominum qui appellantur boni, qui mihi non modo praemiorum sed ne sermonum quidem umquam fructum ullum aut gratiam rettulerunt. quod si in eam me partem incitarem, profecto iam aliquam reperirem resistendi uiam. nunc prorsus hoc statui ut, quoniam tanta controuersia est dicaearcho, familiari tuo, cum theophrasto, amico meo, ut ille tuus τὸν πρακτικὸν βίον longe omnibus anteponat, hic autem τὸν θεωρητικόν, utrique a me mos gestus esse uideatur. puto enim me dicaearcho adfatim satis fecisse; respicio nunc ad hanc familiam quae mihi non modo ut requiescam permittit sed reprehendit quia non semper quierim. qua re incumbamus, o noster tite, ad illa praeclara studia, et eo unde discedere non oportuit aliquando reuertamur.  quod de quinti fratris epistula scribis, ad me quoque fuit  'πρόσθε λέων, ὄπιθεν δὲ'—quid dicam nescio. nam ita deplorat primis uersibus mansionem suam ut quemuis mouere possit; ita rursus remittit ut me roget ut annalis suos emendem et edam. illud tamen quod scribis animaduertas uelim, de portorio circumuectionis; ait se de consili sententia rem ad senatum reiecisse. nondum uidelicet meas litteras legerat, quibus ad eum re consulta et explorata perscripseram non deberi. uelim, si qui graeci iam romam ex asia de ea causa uenerunt, uideas et, si tibi uidebitur, iis demonstres quid ego de ea re sentiam. si possunt decidere, ne causa optima in senatu pereat, ego satis faciam publicanis; εἰ δὲ μή (uere tecum loquar), in hac re malo uniuersae asiae et negotiatoribus; nam eorum quoque uehementer interest. hoc ego sentio ualde nobis opus esse. sed tu id uidebis.  quaestores, autem, quaeso, num etiam de cistophoro dubitant? nam si aliud nihil erit, cum erimus omnia experti, ego ne illud quidem contemnam quod extremum est.  te in arpinati uidebimus et hospitio agresti accipiemus, quoniam maritimum hoc contempsisti.