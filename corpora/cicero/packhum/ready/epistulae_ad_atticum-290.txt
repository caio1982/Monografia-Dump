iu kal .  apr .   45 <cicero attico sal.> silium mutasse sententiam sicca mirabatur. equidem magis miror quod, cum in filium causam conferret, quae mihi non iniusta uidetur (habet enim qualem uult), ais te putare, si addiderimus aliud, a quo refugit cum ab ipso id fuerit destinatum, uenditurum. quaeris a me quod summum pretium constituam et quantum anteire istos hortos drusi. accessi numquam; coponianam uillam et ueterem <et> non magnam noui, siluam nobilem, fructum autem neutrius, quod tamen puto nos scire oportere. sed mihi utriuis istorum tempore magis meo quam ratione aestimandi sunt. possim autem adsequi necne tu  uelim cogites. si enim faberianum uenderem, explicare uel repraesentatione non dubitarem de silianis, si modo adduceretur ut uenderet. si uenalis non haberet, transirem ad drusum uel tanti quanti egnatius illum uelle tibi dixit. magno etiam adiumento nobis hermogenes potest esse in repraesentando. at tu concede mihi, quaeso, ut eo animo sim quo is debeat esse qui emere cupiat; et tamen ita seruio cupiditati et dolori meo ut a te regi uelim.  egnatius mihi scripsit. is si quid tecum locutus erit (commodissime enim per eum agi potest) ad me scribes, et id agendum puto. nam cum silio non uideo confici posse. piliae et atticae salutem.