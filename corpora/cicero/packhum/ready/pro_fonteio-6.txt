an uero dubitatis, iudices, quin insitas inimicitias istae gentes omnes et habeant et gerant cum populi romani nomine? sic existimatis eos hic sagatos bracatosque uersari, animo demisso atque humili, ut solent ei qui adfecti iniuriis ad opem iudicum supplices inferioresque confugiunt? nihil uero minus. hi contra uagantur laeti atque erecti passim toto foro cum quibusdam minis et barbaro atque immani terrore uerborum; quod ego profecto non crederem, nisi aliquotiens ex ipsis accusatoribus uobiscum simul, iudices, audissem, cum praeciperent ut caueretis ne hoc absoluto nouum aliquod bellum gallicum concitaretur. si m. fonteium, iudices, in causa deficerent omnia, si turpi adulescentia, uita infami, magistratibus quos ante oculos uestros gessit <male gestis>, conuictus uirorum bonorum testimoniis, legationibus flagitiose obitis, inuisus suis omnibus in iudicium uocaretur, si in eo iudicio colonorum populi romani narbonensium, fidelissimorum sociorum massiliensium, ciuium romanorum omnium testimoniis tabulisque premeretur, tamen esset uobis magno opere prouidendum ne, quos ita adflictos a uestris patribus maioribusque accepissetis ut contemnendi essent, eos pertimuisse et eorum minis et terrore commoti esse uideremini. nunc uero cum laedat nemo bonus, laudent omnes uestri ciues atque socii, oppugnent idem qui saepissime hanc urbem et hoc imperium oppugnarunt, cumque inimici m. fontei uobis ac populo romano minentur, amici ac propinqui supplicent uobis, dubitabitis non modo uestris ciuibus, qui maxime gloria ac laude ducuntur, uerum etiam exteris nationibus <et> gentibus ostendere uos in sententiis ferendis ciui parcere quam hosti cedere maluisse? magna me hercules causa, iudices, absolu tionis cum ceteris causis haec est, ne quae insignis huic imperio macula atque ignominia suscipiatur, si hoc ita perlatum erit in galliam, senatores equitesque populi romani non testimoniis gallorum, sed minis commotos rem ad illorum libidinem iudicasse. ita uero, si illi bellum facere conabuntur, excitandus nobis erit ab inferis c. marius qui indutiomaro isti minaci atque adroganti par in bello gerendo esse possit, excitandus cn. domitius et q. maximus qui nationem allobrogum et <belli> reliquias suis iterum armis conficiat atque opprimat, aut, quoniam id quidem non potest, orandus erit nobis amicus meus, m. plaetorius, ut suos nouos clientis a bello faciendo deterreat, ut eorum iratos animos atque horribilis impetus deprecetur, aut, si non poterit, m. fabium, subscriptorem eius, rogabimus ut allobrogum animos mitiget, quoniam apud illos fabiorum nomen amplissimum <est>. uolunt isti aut quiescere, id quod uicti ac subacti solent, aut, cum minantur, intellegere se populo romano non metum belli sed spem triumphi ostendere? 