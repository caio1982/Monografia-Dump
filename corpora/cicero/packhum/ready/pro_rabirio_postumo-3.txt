'tu,' inquit, 'gabinium ut regem reduceret impulisti.' non patitur mea me iam fides de gabinio grauius agere. quem enim ex tantis inimicitiis receptum in gratiam summo studio defenderim, hunc adflictum uiolare non debeo. quocum me si ante cn. pompei auctoritas in gratiam non reduxisset, nunc iam ipsius fortuna reduceret. sed tamen, cum ita dicis, postumi impulsu gabinium profectum alexandream, si defensioni gabini fidem non habes, obliuiscerisne etiam accusationis tuae? gabinius se id fecisse dicebat rei publicae causa, quod classem archelai timeret, quod mare refertum fore praedonum putaret; lege etiam id sibi licuisse dicebat. tu inimicus negas. ignosco, et eo magis quod est contra illud iudicatum. redeo igitur ad crimen et accusationem tuam. quid uociferabare? decem milia talentum gabinio esse promissa. auctor uidelicet perblandus reperiendus fuit qui hominem, ut tu uis, auarissimum exoraret, hs bis miliens et quadringentiens <ne> magno  opere contemneret. gabinius illud, quoquo consilio fecit, fecit certe suo; quaecumque mens illa fuit, gabini fuit. siue ille, ut ipse dicebat, gloriam, siue, ut tu uis, pecuniam quaesiuit, sibi, <non rabirio quaesiuit; rabirius enim> non gabini comes uel sectator nec ad gabini, cuius id negotium non erat, sed ad p. lentuli, clarissimi uiri, auctoritatem a senatu profectam et consilio certo et spe non dubia roma contenderat.  at dioecetes fuit regius. et quidem in custodia etiam fuit regia et <uis> uitae eius adlata paene est; multa praeterea quae libido regis, quae necessitas coegit perferre, pertulit. quarum omnium rerum una reprehensio est quod regnum intrarit, quod potestati <se> regis commiserit. uerum si quaerimus, stulte. quid enim stultius quam equitem romanum ex hac urbe, huius, inquam, rei publicae ciuem, quae est una maxime et fuit semper libera, uenire in eum locum ubi parendum alteri et seruiendum sit? sed ego in hoc tamen postumo non ignoscam, homini mediocriter docto, <in> quo uideam sapientissimos homines esse lapsos? uirum unum totius graeciae facile doctissimum, platonem, iniquitate dionysi, siciliae tyranni, cui se ille commiserat, in maximis periculis insidiisque esse uersatum accepimus; callisthenem, doctum hominem, comitem magni alexandri, ab alexandro necatum; demetrium, qui phalereus uocitatus est, et ex re publica atheniensi, quam optime gesserat, et  ex doctrina nobilem et clarum, in eodem isto aegyptio regno aspide ad corpus admota uita esse priuatum. plane confiteor fieri nihil posse dementius quam scientem in eum locum uenire ubi libertatem sis perditurus. sed huius ipsius facti stultitiam alia iam superior stultitia defendit, quae facit ut hoc stultissimum facinus, quod in regnum uenerit, quod <se> regi commiserit, sapienter factum esse uideatur, si quidem <non> tam semper stulti quam sero sapientis est, cum stultitia sua impeditus sit, quoquo modo possit se expedire. quam ob rem illud maneat et fixum sit quod neque moueri neque mutari potest; in quo aequi sperasse postumum dicunt, peccasse iniqui, ipse etiam insanisse se confitetur, quod suam, quod amicorum pecuniam regi crediderit cum tanto fortunarum suarum periculo, hoc quidem semel suscepto atque contracto perpetienda <illa> fuerunt ut se aliquando ac suos uindicaret. itaque obicias licet quam uoles saepe palliatum fuisse, aliqua habuisse non romani hominis insignia, quotiens eorum quippiam dices, totiens unum dices atque <idem> illud, temere hunc pecuniam regi credidisse, suas fortunas atque famam libidini regiae commisisse. fecerat temere, fateor; mutari factum iam nullo modo poterat; aut pallium sumendum alexandreae ut ei romae togato esse liceret, aut omnes fortunae abiciendae, si togam retinuisset. deliciarum causa et uoluptatis non modo <notos> ciuis romanos, sed et nobilis adulescentis et quosdam etiam senatores summo loco natos non in hortis aut suburbanis suis, sed neapoli, in celeberrimo oppido, in tunica pulla saepe <uidi,  ibidem multi> uiderunt chlamydatum illum l. sullam imperatorem. l. uero scipionis, qui bellum in asia gessit antiochumque deuicit, non solum cum chlamyde sed etiam cum crepidis in capitolio statuam uidetis; quorum impunitas fuit non modo a iudicio sed etiam a sermone. facilius certe p. rutilium rufum necessitatis excusatio defendet; qui cum a mithridate mytilenis oppressus esset, crudelitatem regis in togatos uestitus mutatione uitauit. ergo ille p. rutilius qui documentum fuit hominibus nostris uirtutis, antiquitatis, prudentiae, consularis homo soccos habuit et pallium; nec uero id homini quisquam sed tempori adsignandum putauit; postumo crimen uestitus adferet is in quo spes fuit posse sese aliquando ad fortunas suas peruenire? nam ut uentum est alexandream, iudices, haec una ratio a rege proposita postumo est seruandae pecuniae, si curationem et quasi dispensationem regiam suscepisset. id autem facere non poterat, nisi dioecetes—hoc enim nomine utitur qui ea regit—esset constitutus. odiosum negotium postumo uidebatur, sed erat nulla omnino recusatio; molestum etiam nomen ipsum, sed res habebat nomen hoc apud illos, non hic imposuerat. oderat uestitum etiam illum, sed sine eo nec nomen illud poterat nec munus tueri. ergo 'aderat uis' ut ait poeta ille noster, 'quae summas frangit infirmatque opes.' 