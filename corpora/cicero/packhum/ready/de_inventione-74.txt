defensor autem conuersis omnibus his partibus poterit uti; maxime autem in uoluntate defendenda commorabitur et in ea re adaugenda, quae uoluntati fuerit inpedimento; et se plus, quam fecerit, facere non potuisse; et in omnibus rebus uoluntatem spectari oportere; et se conuinci non posse, quod absit a culpa; suo nomine communem hominum infirmitatem posse damnari. deinde nihil esse indignius quam eum, qui culpa careat, supplicio non carere.   loci autem communes: accusatoris in confessionem, et quanta potestas peccandi relinquatur, si semel institutum sit, ut non de facto, sed de facti causa quaeratur; defensoris conquestio est calamitatis eius, quae non culpa, sed ui maiore quadam acciderit, et de fortunae potestate et hominum infirmitate et, uti suum animum, non euentum considerent. in quibus omnibus conquestionem suarum aerumnarum et crudelitatis aduersariorum indignationem inesse oportebit.  ac neminem mirari conueniet, si aut in his aut in aliis exemplis scripti quoque controuersiam adiunctam uidebit. quo de genere post erit nobis separatim dicendum, propterea quod quaedam genera causarum simpliciter ex sua ui considerantur, quaedam autem sibi aliud quoque aliquod controuersiae genus assumunt. quare omnibus cognitis non erit difficile in unam quamque causam transferre, quod ex eo quoque genere conueniet; ut in his exemplis concessionis inest omnibus scripti controuersia, ea quae ex scripto et sententia nominatur; sed, quia de concessione loquebamur, in eam praecepta dedimus, alio autem loco de scripto et de sententia dicemus. 