illa uero eius cupiditas incredibilis est. nam ut in singula conclauia, quae iste non modo romae sed in omnibus uillis habet, tricenos lectos optime stratos cum ceteris ornamentis conuiui quaereret, nimium multa comparare uideretur; nulla domus in sicilia locuples fuit ubi iste non textrinum instituerit. mulier [est] segestana perdiues et nobilis, lamia nomine, per triennium isti plena domo telarum stragulam uestem confecit, nihil nisi conchylio tinctum attalus, homo pecuniosus, neti, lyso lilybaei, critolaus aetnae, syracusis aeschrio, cleomenes, theomnastus, helori archonidas,—dies me citius defecerit quam nomina. 'ipse dabat purpuram, tantum operam amici.' credo; iam enim non libet omnia criminari; quasi uero hoc mihi non satis sit ad crimen, habuisse tam multum quod daret, uoluisse deportare tam multa, hoc denique, quod concedit, amicorum operis esse in huiusce modi rebus usum. iam uero lectos aeratos et candelabra aenea num cui praeter istum syracusis per triennium facta esse existimatis? 'emebat.' credo; sed tantum uos certiores, iudices, facio quid iste in prouincia praetor egerit, ne cui forte neglegens nimium fuisse uideatur neque se satis, cum potestatem habuerit, instruxisse et ornasse.  uenio nunc non iam ad furtum, non ad auaritiam, non ad cupiditatem, sed ad eius modi facinus in quo omnia nefaria contineri mihi atque inesse uideantur; in quo di immortales uiolati, existimatio atque auctoritas nominis populi romani imminuta, hospitium spoliatum ac proditum, abalienati scelere istius a nobis omnes reges amicissimi, nationesque quae in eorum regno ac dicione sunt. nam reges syriae, regis antiochi filios pueros, scitis romae nuper fuisse; qui  uenerant non propter syriae regnum, nam id sine controuersia obtinebant ut a patre et a maioribus acceperant, sed regnum aegypti ad se et ad selenen, matrem suam, pertinere arbitrabantur. ii posteaquam temporibus rei publicae exclusi per senatum agere quae uoluerant non potuerunt, in syriam in regnum patrium profecti sunt. eorum alter, qui antiochus uocatur, iter per siciliam facere uoluit, itaque isto praetore uenit syracusas. hic uerres hereditatem sibi uenisse arbitratus est, quod in eius regnum ac manus uenerat is quem iste et audierat multa secum praeclara habere et suspicabatur. mittit homini munera satis large haec ad usum domesticum, olei, uini quod uisum est, etiam tritici quod satis esset, de suis decumis. deinde ipsum regem ad cenam uocauit. exornat ample magnificeque triclinium; exponit ea, quibus abundabat, plurima et pulcherrima uasa argentea,—nam haec aurea nondum fecerat; omnibus curat rebus instructum et paratum ut sit conuiuium. quid multa? rex ita discessit ut et istum copiose ornatum et se honorifice acceptum arbitraretur. uocat ad cenam deinde ipse praetorem; exponit suas copias omnis, multum argentum, non pauca etiam pocula ex auro, quae, ut mos est regius et maxime in syria, gemmis erant distincta clarissimis. erat etiam uas uinarium, ex una gemma pergrandi trulla excauata, manubrio aureo, de qua, credo, satis idoneum satis grauem testem, q. minucium, dicere audistis. iste unum quodque uas in manus sumere, laudare, mirari: rex gaudere praetori populi romani satis iucundum et gratum illud esse conuiuium. posteaquam inde discessum est, cogitare nihil iste aliud,  quod ipsa res declarauit, nisi quem ad modum regem ex prouincia spoliatum expilatumque dimitteret. mittit rogatum uasa ea quae pulcherrima apud eum uiderat; ait se suis caelatoribus uelle ostendere. rex, qui illum non nosset, sine ulla suspicione libentissime dedit. mittit etiam trullam gemmeam rogatum; uelle se eam diligentius considerare. ea quoque ei mittitur. 