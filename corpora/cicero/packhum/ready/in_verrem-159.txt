quid sedes, uerres? quid exspectas? quid te a centuripina ciuitate, a catinensi, ab halaesina, a tyndaritana, hennensi, agyrinensi ceterisque siciliae ciuitatibus circumueniri atque opprimi dicis? tua te altera patria, quem ad modum dicere solebas, messana circumuenit,—tua, inquam, messana, tuorum adiutrix scelerum, libidinum testis, praedarum ac furtorum receptrix. adest enim uir amplissimus eius ciuitatis legatus huius iudici causa domo missus, princeps laudationis tuae, qui te publice laudat,—ita enim mandatum atque imperatum est; tametsi rogatus de cybaea tenetis memoria quid responderit: aedificatam publicis operis publice coactis, eique aedificandae publice mamertinum senatorem praefuisse. idem ad uos priuatim, iudices, confugit; utitur hac lege qua iudicium est, communi arce sociorum. tametsi lex est de pecuniis repetundis, ille se negat pecuniam repetere, quam ereptam non tanto opere desiderat: sacra se maiorum suorum repetere abs te dicit, deos penatis te patrios reposcit. ecqui pudor est, ecquae religio, uerres, ecqui metus? habitasti apud heium messanae, res illum diuinas apud eos deos in suo sacrario prope cotidiano facere uidisti; non mouetur pecunia, denique quae ornamenti causa fuerunt non requirit; tibi habe canephoros, deorum simulacra restitue. quae quia dixit, quia tempore dato modeste apud uos socius amicusque populi romani  questus est, quia religioni suae non modo in dis patriis repetendis sed etiam in ipso testimonio ac iure iurando proximus fuit, hominem missum ab isto scitote esse messanam de legatis unum,—illum ipsum qui naui istius aedificandae publice praefuit,—qui a senatu peteret ut heius adficeretur ignominia. 