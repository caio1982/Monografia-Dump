xi kal .  febr .   60   ( § 8) cicero attico sal. nihil mihi nunc scito tam deesse quam hominem eum quocum omnia quae me cura aliqua adficiunt una communicem, qui me amet, qui sapiat, quicum ego cum loquar nihil fingam, nihil dissimulem, nihil obtegam. abest enim frater ἀφελέστατος et amantissimus. †metellus† non homo sed 'litus atque aër' et  'solitudo mera'. tu autem qui saepissime curam et angorem animi mei sermone et consilio leuasti tuo, qui mihi et in publica re socius et in priuatis omnibus conscius et omnium meorum sermonum et consiliorum particeps esse soles, ubinam es? ita sum ab omnibus destitutus ut tantum requietis habeam quantum cum uxore et filiola et mellito cicerone consumitur. nam illae ambitiosae nostrae fucosaeque amicitiae sunt in quodam splendore forensi, fructum domesticum non habent. itaque cum bene completa domus est tempore matutino, cum ad forum stipati gregibus amicorum descendimus, reperire ex magna turba neminem possumus quocum aut iocari libere aut suspirare familiariter possimus. qua re te exspectamus, te desideramus, te iam etiam arcessimus. multa sunt enim quae me sollicitant anguntque, quae mihi uideor auris nactus tuas unius ambulationis sermone exhaurire posse.  ac domesticarum quidem sollicitudinum aculeos omnis et scrupulos occultabo neque ego huic epistulae atque ignoto tabellario committam. atque hi (nolo enim te permoueri) non sunt permolesti, sed tamen insident et urgent et nullius amantis consilio aut sermone requiescunt; in re publica uero, quamquam animus est praesens, tamen uulnus etiam atque etiam ipsa medicina efficit. nam ut ea breuiter quae post tuum discessum acta sunt colligam, iam exclames necesse est res romanas diutius stare non posse. etenim post profectionem tuam primus, ut opinor, introitus fuit fabulae clodianae, in qua ego, nactus, ut mihi uidebar, locum resecandae libidinis et coërcendae iuuentutis, uehemens flaui et omnis profudi uiris animi atque ingeni mei, non odio adductus alicuius sed spe non corrigendae sed sanandae ciuitatis.   adflicta res publica est empto constupratoque iudicio. uide quae sint postea consecuta. consul est impositus is nobis quem nemo praeter nos philosophos aspicere sine suspiritu posset. quantum hoc uulnus! facto senatus consulto de ambitu, de iudiciis, nulla lex perlata; exagitatus senatus, alienati equites romani quod erat 'qui ob rem iudicandam'. sic ille annus duo firmamenta rei publicae per me unum constituta euertit; nam et senatus auctoritatem abiecit et ordinum concordiam disiunxit. instat hic nunc annus egregius. eius initium eius modi fuit ut anniuersaria sacra iuuentatis non committerentur; nam m. luculli uxorem memmius suis sacris initiauit. menelaus aegre id passus diuortium fecit. quamquam ille pastor idaeus menelaum solum contempserat, hic noster paris tam menelaum quam agamemnonem liberum non putauit.  est autem c. herennius quidam, tribunus pl., quem tu fortasse ne nosti quidem; tametsi potes nosse, tribulis enim tuus est, et sextus, pater eius, nummos uobis diuidere solebat. is ad plebem p. clodium traducit idemque fert ut uniuersus populus in campo martio suffragium de re clodi ferat. hunc ego accepi in senatu ut soleo, sed nihil est illo homine lentius.  metellus est consul egregius et nos amat, sed imminuit auctoritatem suam quod habet dicis causa promulgatum illud idem de clodio. auli autem filius, o di immortales! quam ignauus ac sine animo miles! quam dignus qui palicano, sicut facit, os ad male audiendum cottidie praebeat! agraria autem promulgata est a flauio, sane leuis, eadem fere quae fuit plotia.  sed interea πολιτικὸς ἀνὴρ οὐδ’ ὄναρ quisquam inueniri potest. qui poterat, familiaris noster (sic est enim, uolo te hoc scire) pompeius, togulam illam pictam silentio tuetur suam. crassus uerbum nullum contra gratiam. ceteros iam nosti; qui ita sunt stulti ut amissa re publica piscinas suas fore saluas sperare uideantur. unus est qui curet, constantia magis et integritate quam, ut mihi uidetur, consilio aut ingenio, cato; qui miseros publicanos, quos habuit amantissimos sui, tertium iam mensem uexat neque iis a senatu responsum dari patitur. ita nos cogimur reliquis de rebus nihil decernere, ante quam publicanis responsum sit. qua re etiam legationes reiectum iri puto.  nunc uides quibus fluctibus iactemur; et si ex iis quae scripsimus tanta etiam a me non scripta perspicis, reuise nos aliquando, et, quamquam sunt haec fugienda quo te uoco, tamen fac ut amorem nostrum tanti aestimes ut eo uel cum his molestiis peruenire uelis. nam ne absens censeare curabo edicendum et proponendum locis omnibus; sub lustrum autem censeri germani negotiatoris est. qua re cura ut te quam primum uideamus. uale.  xi  kal. febr. q. metello l. afranio coss.