at ut uideatur tamen res agi et non eripi pupillo: si quid operis causa rescideris, reficito . quid erat quod rescinderet, cum suo quemque loco lapidem reponeret?  qui redemerit satis det damni infecti ei qui a uetere redemptore accepit.  deridet, cum sibi ipsum iubet satis dare habonium.  pecunia praesens soluetur.  quibus de bonis? eius qui, quod tu hs  dlx milibus locasti, se hs  cci ↄↄ  cci ↄↄ  cci ↄↄ  cci ↄↄ effecturum esse clamauit. quibus de bonis? pupilli, cuius aetatem et solitudinem, etiamsi tutores non essent, defendere praetor debuit. tutoribus defendentibus non modo patrias eius fortunas, sed etiam bona tutorum ademisti.  hoc opus bonum suo cuique facito . quid est 'suo cuique'? lapis aliqui caedendus et adportandus fuit machina sua; nam illo non saxum, non materies ulla aduecta est; tantum operis in ista locatione fuit quantum paucae operae fabrorum mercedis tulerunt, et manuspretium machinae. utrum existimatis minus operis esse unam columnam efficere ab integro nouam nullo lapide rediuiuo an quattuor illas  reponere? nemo dubitat quin multo maius sit nouam facere. ostendam in aedibus priuatis longa difficilique uectura columnas singulas ad impluuium hs  cci ↄↄ  cci ↄↄ non minus magnas locatas. sed ineptum est de tam perspicua eius impudentia pluribus uerbis disputare, praesertim cum iste aperte tota lege omnium sermonem atque existimationem contempserit, qui etiam ad extremum adscripserit: rediuiua sibi habeto ; quasi quicquam rediuiui ex opere illo tolleretur ac non totum opus ex rediuiuis constitueretur. at enim si pupillo redimi non licebat non necesse erat rem ad ipsum peruenire; poterat aliquis ad id negotium de populo accedere. omnes exclusi sunt non minus aperte quam pupillus. diem praestituit operi faciundo kalendas decembris, locat circiter idus septembris; angustiis temporis excluduntur omnes. quid ergo? habonius istam diem quo modo adsequitur? nemo habonio molestus est neque kalendis decembribus neque nonis neque idibus; denique aliquanto ante in prouinciam iste proficiscitur quam opus effectum est. posteaquam reus factus est, primo negabat se opus in acceptum referre posse; cum instaret habonius, in me causam conferebat, quod eum codicem obsignassem. petit a me habonius et amicos adlegat: facile impetrat. iste, quid ageret, nesciebat; si in acceptum non rettulisset, putabat se aliquid defensionis habiturum; habonium porro intellegebat rem totam esse patefacturum,— tametsi quid poterat esse apertius quam nunc est?—ut uno minus teste <ag>eret, habonio opus in acceptum rettulit quadriennio post quam diem operi dixerat. hac condicione, si quis de populo redemptor accessisset, non esset usus; cum die ceteros redemptores exclusisset, tum in eius arbitrium ac potestatem uenire nolebant qui sibi ereptam  praedam arbitraretur. nunc ne argumentemur, quo ista pecunia peruenerit facit ipse indicium. primum cum uehementius cum eo d. brutus contenderet, qui de sua pecunia hs  dlx  milia numerauit, quod iam iste ferre non poterat, opere addicto, praedibus acceptis de hs  dlx  milibus remisit d. bruto hs  cx  milia. hoc, si aliena res esset, certe facere non potuisset. deinde nummi numerati sunt cornificio, quem scribam suum fuisse negare non potest. postremo ipsius haboni tabulae praedam illam istius fuisse clamant. recita.  nomina haboni.  