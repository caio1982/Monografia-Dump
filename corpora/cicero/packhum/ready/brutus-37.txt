quare quis ex populo, cum q. scaeuolam pro m. coponio dicentem audiret in ea causa de qua ante dixi, quicquam politius aut elegantius aut omnino melius aut exspectaret aut posse fieri putaret? cum is hoc probare uellet, m'. curium, cum ita heres institutus esset, 'si pupillus ante mortuus esset quam in suam tutelam uenisset', pupillo non nato heredem esse non posse: quid ille non dixit de testamentorum iure, de antiquis formulis? quem ad modum scribi oportuisset, si etiam filio non nato heres institueretur? quam captiosum esse populo quod scriptum esset neglegi et opinione quaeri uoluntates et interpretatione disertorum scripta simplicium hominum peruertere? quam ille multa de auctoritate patris sui, qui semper ius illud esse defenderat? quam omnino multa de conseruando iure ciuili? quae quidem omnia cum perite et scienter, item breuiter et presse et satis  ornate et pereleganter diceret, quis esset in populo, qui aut exspectaret aut fieri posse quicquam melius putaret? at uero, ut contra crassus ab adulescente delicato, qui in litore ambulans scalmum repperisset ob eamque rem aedificare nauem concupiuisset, exorsus est, similiter scaeuolam ex uno scalmo captionis centumuirale iudicium hereditatis effecisse: hoc in illo initio consecutus, multis eiusdem generis sententiis delectauit animosque omnium qui aderant in hilaritatem a seueritate traduxit; quod est unum ex tribus quae dixi ab oratore effici debere. deinde hoc uoluisse eum qui testamentum fecisset, hoc sensisse, quoquo modo filius non esset qui in suam tutelam ueniret, siue non natus siue ante mortuus, curius heres ut esset; ita scribere plerosque et id ualere et ualuisse semper. haec et multa eiusmodi dicens fidem faciebat; quod est ex tribus oratoris officiis alterum. deinde aequum bonum, testamentorum sententias uoluntatesque tutatus est: quanta esset in uerbis captio cum in ceteris rebus tum in testamentis, si neglegerentur uoluntates; quantam sibi potentiam scaeuola adsumeret, si nemo auderet testamentum facere postea nisi de illius sententia. haec cum grauiter tum ab exemplis copiose, tum uarie, tum etiam ridicule et facete explicans eam admirationem adsensionemque commouit, dixisse ut contra nemo uideretur. hoc erat oratoris officium partitione tertium, genere maxumum. hic ille de populo iudex, qui separatim alterum admiratus esset, idem audito altero iudicium suum contemneret; at uero intellegens et doctus audiens scaeuolam sentiret esse quoddam uberius dicendi genus et ornatius. ab utroque autem causa perorata si quaerere tur uter praestaret orator, numquam profecto sapientis iudicium a iudicio uolgi discreparet. 