imago est formae cum forma cum quadam similitudine conlatio. haec sumitur aut laudis aut uituperationis causa. laudis causa, sic: 'inibat in proelium, corpore tauri ualidissimi, impetu leonis acerrimi simili.'  uituperationis, ut in odium adducat hoc modo:  'iste, qui cottidie per forum medium tamquam iubatus draco serpit dentibus aduncis, aspectu uenenato, spiritu rabido, circum inspectans huc et illuc, si quem reperiat, cui aliquid mali faucibus adflare, ore adtingere, dentibus insecare, lingua aspergere possit.'  ut in inuidiam adducat, hoc modo: 'iste, qui diuitias suas iactat, sicut gallus e phrygia aut hariolus quispiam depressus et oneratus auro clamat et delerat.'  in contemptionem sic: 'iste, qui tamquam coclea abscondens retentat sese tacitus, quom domo totus ut comeditur aufertur.'  eff<i>ctio est, cum exprimitur atque effingitur uerbis corporis cuiuspiam forma, quoad satis sit ad intellegendum, hoc modo: 'hunc, iudices, dico, rubrum, breuem, incuru<o>m, canum, subcrispum, caesium, cui sane magna est in mento cicatrix, si quo modo potest uobis in memoriam redire.'  habet haec exornatio cum utilitatem, si quem uelis  demonstrare, tum uenustatem, si breuiter et dilucide facta est.  notatio est, cum alicuius natura certis describitur signis, quae, sicuti notae quae naturae sunt adtributa; ut si uelis non diuitem, sed ostentatorem pecuniosi describere: 'iste,' inquies, 'iudices, qui se dici diuitem putabat esse praeclarum, primum nunc uidete, quo uultu nos intueatur. nonne uobis uidetur dicere: " * * * dant, si mihi molesti non essetis?" cum uero sinistra mentum subleuauit, existimat se gemmae nitore et auri splendore aspectus omnium praestringere.—cum puerum respicit hunc unum, quem ego noui—uos non arbitror—, alio nomine appellat, deinde alio atque alio. "at eho tu," inquit, "ueni, sannio, ne quid is barbaris turbent;" ut ignoti, qui audient, unum putent selegi de multis. ei dicit in aurem, aut ut domi lectuli sternantur, aut ab auunculo rogetur aethiops qui ad balineas ueniat, aut asturconi locus ante ostium suum detur, aut aliquod fragile falsae  choragium gloriae conparetur. deinde exclamat, ut omnes audiant: "uideto, ut diligenter numeretur, si potest, ante noctem." puer, qui iam bene <eri> naturam norit: "tu illo plures mittas oportet," inquit, "si hodie uis transnumerari." "age," inquit, "duc tecum libanum et sosiam." "sane." deinde casu ueniunt hospites homini, quos iste, dum splendide peregrinatur, inuitat. ex ea re homo hercule sane conturbatur; sed tamen a uitio naturae non recedit. "bene," inquit, "facitis, cum uenitis: sed rectius fecissetis, si ad me domum recta abissetis." "id fecissemus," inquiunt illi, "si domum nouissemus." "at istud quidem facile fuit undelibet inuenire. uerum ite mequum." secuntur illi. sermo interea huius consumitur omnis in ostentatione: quaerit, in agris frumenta cuiusmodi sint; negat se, quia uillae incensae sint, accedere posse: nec aedificare etiamnunc audere; "tametsi in tusculano quidem coepi insanire et in isdem fundamentis aedificare." dum haec loquitur, uenit in aedes quasdam, in quibus sodalicium erat eodem die futurum; quo iste pro notitia domnaedi <i>am i<t> in<t>ro cum hospitibus. "hic," inquit, "habito." perspicit argentum, quod erat expositum, uisit triclinium stratum: probat. accedit seruulus; dicit homini clare, dominum iam uenturum, si uelit exire. "itane?" inquit. "eamus  hospitis; frater uenit ex falerno: ego illi obuiam pergam; uos huc decuma uenitote." hospites discendunt. iste se raptim domum suam conicit; illi decuma, quo iusserat, ueniunt. quaerunt hunc; reperiunt, domus cuia sit; in diuersorium derisi conferunt sese. uident hominem posteri die; narrant, expostulant, accusant. ait iste eos similitudine loci deceptos angiporto toto deerrasse; contra ualetudinem suam ad noctem multam expectasse. sannioni puero negotium dederat, ut uasa, uestimenta, pueros rogaret: seru<o>lus non inurbanus satis strenue et concinne conparat. iste hospites domum deducit: ait se aedes maximas cuidam amico ad nuptias commodasse. nuntiat puer argentum repeti: pertimuerat enim, qui commodarat. "apage te," inquit, "aedes commodaui, familiam dedi: argentum quoque uult? tametsi hospites habeo, tamen utatur licet, nos samis delectabimur." quid ego, quae deinde efficiat, narem? eiusmodi est hominis natura, ut quae singulis diebus efficiat gloria atque ostentatione, ea uix annuo sermone enarrare possim.' 