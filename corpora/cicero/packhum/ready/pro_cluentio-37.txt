quod hoc portentum, di immortales! quod tantum monstrum in ullis locis, quod tam infestum scelus et immane  aut unde natum esse dicamus? iam enim uidetis profecto, iudices, non sine necessariis me ac maximis causis principio orationis meae de matre dixisse. nihil est enim mali, nihil sceleris quod illa non ab initio filio uoluerit, optauerit, cogitauerit, effecerit. mitto illam primam libidinis iniuriam, mitto nefarias generi nuptias, mitto cupiditate matris expulsam ex matrimonio filiam, quae nondum ad huiusce uitae periculum sed ad commune familiae dedecus pertinebant. nihil de alteris oppianici nuptiis queror, quarum illa cum obsides filios ab eo mortuos accepisset, tum denique in familiae luctum atque in priuignorum funus nupsit. praetereo quod a. aurium cuius illa quondam socrus, paulo ante uxor fuisset, cum oppianici esse opera proscriptum occisumque cognosset, eam sibi domum sedemque delegit in qua cotidie superioris uiri mortis indicia et spolia fortunarum uideret. illud primum queror de illo scelere quod nunc denique patefactum est, fabriciani ueneni, quod iam tum recens suspiciosum ceteris, huic incredibile, nunc uero apertum iam omnibus ac manifestum uidetur. non est profecto de illo ueneno celata mater; nihil est ab oppianico sine consilio mulieris cogitatum; quod si esset, certe postea deprehensa re non illa ut a uiro improbo discessisset sed ut a crudelissimo hoste fugisset domumque illam in perpetuum scelere omni adfluentem reliquisset. non modo id non fecit sed ab illo tempore nullum locum praetermisit in quo non strueret insidias aliquas ac dies omnis atque noctes tota mente mater de pernicie fili cogitaret. quae primum ut illum confirmaret accusatorem filio suo, donis,  muneribus, conlocatione filiae, spe hereditatis obstrinxit. ita quod apud ceteros nouis inter propinquos susceptis inimicitiis saepe fieri diuortia atque adfinitatum discidia uidimus, haec mulier satis firmum accusatorem filio suo fore neminem putauit, nisi qui in matrimonium sororem eius ante duxisset. ceteri nouis adfinitatibus adducti ueteres inimicitias saepe deponunt; illa sibi ad confirmandas inimicitias adfinitatis coniunctionem pignori fore putauit. neque in eo solum diligens fuit ut accusatorem filio suo compararet sed etiam cogitauit quibus eum rebus armaret. hinc enim illae sollicitationes seruorum et minis et promissis, hinc illae infinitae crudelissimaeque de morte oppianici quaestiones, quibus finem aliquando non mulieris modus sed amicorum auctoritas fecit. ab eodem scelere illae triennio post habitae larini quaestiones, eiusdem amentiae falsae conscriptiones quaestionum; ex eodem furore etiam illa conscelerata exsectio linguae; totius denique huius ab illa est et inuenta et adornata comparatio criminis. atque his rebus cum instructum accusatorem filio suo romam misisset, ipsa paulisper conquirendorum et conducendorum testium causa larini est commorata; postea autem quam appropinquare huius iudicium ei nuntiatum est, confestim huc aduolauit ne aut accusatoribus diligentia aut pecunia testibus deesset, aut ne forte mater hoc sibi optatissimum spectaculum huius sordium atque luctus et tanti squaloris amitteret. iam uero quod iter romam eius mulieris fuisse existimatis? quod ego propter uicinitatem aquinatium et fabraternorum ex multis audiui et comperi; quos concursus  in his oppidis, quantos et uirorum et mulierum gemitus esse factos? mulierem quandam larino aduolare, usque a mari supero romam proficisci cum magno comitatu et pecunia quo facilius circumuenire iudicio capitis atque opprimere filium posset? nemo erat illorum, paene dicam, quin expiandum illum locum esse arbitraretur quacumque illa iter fecisset, nemo quin terram ipsam uiolari quae mater est omnium uestigiis consceleratae matris putaret. itaque nullo in oppido consistendi potestas ei fuit, nemo ex tot hospitibus inuentus est qui non contagionem aspectus fugeret; nocti se potius ac solitudini quam ulli aut urbi aut hospiti committebat. nunc uero quid agat, quid moliatur, quid denique cotidie cogitet quem ignorare nostrum putat? quos appellarit, quibus pecuniam promiserit, quorum fidem pretio labefactare conata sit tenemus. quin etiam nocturna sacrificia quae putat occultiora esse sceleratasque eius preces et nefaria uota cognouimus; quibus illa etiam deos immortalis de suo scelere testatur neque intellegit pietate et religione et iustis precibus deorum mentis, non contaminata superstitione neque ad scelus perficiendum caesis hostiis posse placari. cuius ego furorem atque crudelitatem deos immortalis a suis aris atque templis aspernatos esse confido. uos, iudices, quos huic a. cluentio quosdam alios deos ad omne uitae tempus fortuna esse uoluit, huius importunitatem matris a fili capite depellite. multi saepe in iudicando peccata liberum parentum misericordiae concesserunt; uos ne huius honestissime actam uitam matris crudelitati condonetis rogamus, praesertim cum ex altera parte totum municipium uidere possitis.  omnis scitote, iudices—incredibile dictu est, sed a me uerissime dicetur—omnis larinatis qui ualuerunt uenisse romam ut hunc studio frequentiaque sua quantum possent in tanto eius periculo subleuarent. pueris illud hoc tempore et mulieribus oppidum scitote esse traditum, idque in praesentia communi italiae pace, non domesticis copiis esse tutum. quos tamen ipsos aeque et eos quos praesentis uidetis huius exspectatio iudici dies noctesque sollicitat. non illi uos de unius municipis fortunis arbitrantur sed de totius municipi statu dignitate commodisque omnibus sententias esse laturos. summa est enim, iudices, hominis in communem municipi rem diligentia, in singulos municipes benignitas, in omnis homines iustitia et fides. praeterea nobilitatem illam inter suos locumque a maioribus traditum sic tuetur ut maiorum grauitatem, constantiam, gratiam, liberalitatem adsequatur. itaque eis eum uerbis publice laudant ut non solum testimonium suum iudiciumque significent uerum etiam curam animi ac dolorem. quae dum laudatio recitatur, uos, quaeso, qui eam detulistis adsurgite. 