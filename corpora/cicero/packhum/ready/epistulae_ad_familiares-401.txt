sext .   47  brundisii m. cicero s. d. c. cassio etsi uterque nostrum spe pacis et odio ciuilis sanguinis abesse a belli <non> necessari[a] pertinacia uoluit, tamen, quoniam eius consili princeps ego fuisse uideor, plus fortasse tibi praestare ipse debeo quam a te exspectare; etsi, ut saepe soleo mecum recordari, sermo familiaris meus tecum et item mecum tuus adduxit utrumque nostrum ad id consilium ut uno proelio putaremus, si non totam causam, at certe nostrum iudicium definiri conuenire. neque quisquam hanc nostram sententiam uere umquam reprehendit praeter eo<s> qui arbitrantur melius esse deleri omnino rem publicam quam imminutam et debilitatam manere. ego autem ex interitu eius nullam spem scilicet mihi proponebam, ex reliqui<i>s magnam.  sed ea sunt consecuta ut magis mirum sit accidere illa potuisse quam nos non uidisse ea futura nec, homines cum essemus, diuinare potuisse. equidem fateor meam coniecturam hanc fuisse, ut illo quasi quodam fatali proelio facto et uictores communi saluti consuli uellent et uicti suae; utrumque autem positum esse arbitrabar in celeritate uictoris. quae si fuisset, eandem clementiam experta esset africa quam cognouit asia, quam etiam achaia te, ut opinor, ipso legato ac deprecatore. amissis autem temporibus, quae plurimum ualent, praesertim in bellis ciuilibus, interpositus annus alios induxit ut uictoriam sperarent, alios ut ipsum uinci  contemnerent. atque horum malorum omnium culpam fortuna sustinet. quis enim aut alexandrini belli tantam moram huic bello adiunctum iri aut nescio quem istum pharnacem asiae terrorem illaturum putaret?  nos tamen in consilio pari casu dissimili usi sumus. tu enim eam partem petisti ut et consiliis interesses et, quod maxime curam leuat, futura animo prospicere posses; ego, qui festinaui ut caesarem in italia uiderem (sic enim arbitra<ba>mur) eumque multis honestissimis uiris conseruatis redeuntem ad pacem currentem, ut aiunt, incitarem, ab illo longissime et absum et afui. uersor autem in gemitu italiae et in urbis miserrimis querelis; quibus aliquid opis fortasse ego pro mea, tu pro tua, pro sua quisque parte ferre potuisset si a<u>ctor adfuisset.  qua re uelim pro tua perpetua erga me beneuolentia scribas ad me quid uideas, quid sentias, quid exspectandum, quid agendum nobis existimes. magni erunt mihi tuae litterae. atque utinam primis illis quas luceria miseras paruissem! sine ulla enim molestia dignitatem meam retinuissem.