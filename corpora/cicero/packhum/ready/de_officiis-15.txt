sed ea animi elatio, quae cernitur in periculis et laboribus, si iustitia uacat pugnatque non pro salute communi, sed pro suis commodis, in uitio est; non modo enim id uirtutis non est, sed est potius immanitatis omnem humanitatem repellentis. itaque probe definitur a stoicis fortitudo, cum eam uirtutem esse dicunt propugnantem pro aequitate. quocirca nemo, qui fortitudinis gloriam consecutus est insidiis et malitia, laudem est adeptus: nihil honestum esse potest, quod iustitia uacat. praeclarum igitur illud platonis: 'non, inquit, solum scientia, quae est remota ab iusti tia calliditas potius quam sapientia est appellanda, uerum etiam animus paratus ad periculum, si sua cupiditate, non utilitate communi impellitur, audaciae potius nomen habeat, quam fortitudinis.' itaque uiros fortes et magnanimos eosdem bonos et simplices, ueritatis amicos minimeque fallaces esse uolumus; quae sunt ex media laude iustitiae. sed illud odiosum est, quod in hac elatione et magnitudine animi facillime pertinacia et nimia cupiditas principatus innascitur. ut enim apud platonem est, omnem morem lacedaemoniorum inflammatum esse cupiditate uincendi, sic, ut quisque animi magnitudine maxime excellet, ita maxime uult princeps omnium uel potius solus esse. difficile autem est, cum praestare omnibus concupieris, seruare aequitatem, quae est iustitiae maxime propria. ex quo fit ut neque disceptatione uinci se nec ullo publico ac legitimo iure patiantur, existuntque in re publica plerumque largitores et factiosi, ut opes quam maximas consequantur et sint ui potius superiores quam iustitia pares. sed quo difficilius, hoc praeclarius; nullum enim est tempus, quod iustitia uacare debeat. fortes igitur et magnanimi sunt habendi non qui faciunt, sed qui propulsant iniuriam. uera autem et sapiens animi magnitudo honestum illud, quod maxime natura sequitur, in factis positum, non in gloria iudicat principemque se esse mauult quam uideri. etenim qui ex errore imperitae multitudinis pendet, hic in magnis uiris non est habendus.  facillime autem ad res iniustas impellitur, ut quisque altissimo animo est, gloriae cupiditate; qui locus est sane lubricus, quod uix inuenitur, qui laboribus susceptis periculisque aditis non quasi mercedem rerum gestarum desideret gloriam. 