c .  uii id .  iun .   44  anti (?) <cicero attico sal.> antium ueni ante h.  ui . bruto iucundus noster aduentus. deinde multis audientibus, seruilia, tertulla, porcia, quaerere quid placeret. aderat etiam fauonius. ego, quod eram meditatus in uia, suadere ut uteretur asiatica curatione frumenti; nihil esse iam reliqui quod ageremus nisi ut saluus esset; in eo etiam ipsi rei publicae esse praesidium. quam orationem cum ingressus essem, cassius interuenit. ego eadem illa repetiui. hoc loco fortibus sane oculis cassius (martem spirare diceres) se in siciliam non iturum. 'egone ut beneficium accepissem contumeliam?' 'quid ergo agis?' inquam. at ille in achaiam se iturum. 'quid tu' inquam, 'brute?' 'romam' inquit, 'si tibi uidetur.' 'mihi uero minime; tuto enim non eris.' 'quid? si  possem esse, placeretne?' 'atque ut omnino neque nunc neque ex praetura in prouinciam ires; sed auctor non sum ut te urbi committas.' dicebam ea quae tibi profecto in mentem ueniunt cur non esset tuto futurus.  multo inde sermone querebantur, atque id quidem cassius maxime, amissas occasiones decimumque grauiter accusabant. <ad> ea negabam oportere praeterita, adsentiebar tamen. cumque ingressus essem dicere quid oportuisset, nec uero quicquam noui sed ea quae cottidie omnes, nec tamen illum locum attingerem, quemquam praeterea oportuisse tangi, sed senatum uocare, populum ardentem studio uehementius incitare, totam suscipere rem publicam, exclamat tua familiaris 'hoc uero neminem umquam audiui!' ego <me> repressi. sed et cassius mihi uidebatur iturus (etenim seruilia pollicebatur se curaturam ut illa frumenti curatio de senatus consulto tolleretur) et noster brutus cito deiectus est de illo inani sermone <quo se romae> uelle esse dixerat. constituit igitur ut ludi absente se fierent suo nomine. proficisci autem mihi in asiam uidebatur ab antio uelle.  ne multa, nihil me in illo itinere praeter conscientiam meam delectauit. non enim fuit committendum ut ille ex italia prius quam a me conuentus esset discederet. hoc dempto munere amoris atque offici sequebatur ut mecum ipse 'ἡ δεῦρ’ ὁδός σοι τί δύναται νῦν, θεοπρόπε;' prorsus dissolutum offendi nauigium uel potius dissipatum. nihil consilio, nihil ratione, nihil ordine. itaque etsi ne antea quidem dubitaui, tamen nunc  eo minus, euolare hinc idque quam primum, 'ubi nec pelopidarum facta neque famam audiam'.  et heus tu! ne forte sis nescius, dolabella me sibi legauit a. d.  iii  non. [apriles]. id mihi heri uesperi nuntiatum est. uotiua ne tibi quidem placebat; etenim erat absurdum, quae si stetisset res publica uouissem, ea me euersa illa uota dissoluere. et habent, opinor, liberae legationes definitum tempus lege iulia nec facile addi potest †adeo† genus legationis ut, cum uelis, introire exire liceat; quod nunc mihi additum est. bella est autem huius iuris quinquenni licentia. quamquam <quid de> quinquennio cogitem? contrahi mihi negotium uidetur. sed βλάσφημα mittamus.