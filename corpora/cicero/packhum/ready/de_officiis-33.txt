talis est igitur ordo actionum adhibendus, ut, quemadmodum in oratione constanti, sic in uita omnia sint apta inter se et conuenientia; turpe enim ualdeque uitiosum in re seuera conuiuio digna aut delicatum aliquem inferre sermonem. bene pericles, cum haberet collegam in praetura sophoclem poetam iique de communi officio conuenissent et casu formosus puer praeteriret dixissetque sophocles "o puerum pulchrum, pericle"! "at enim praetorem, sophocle, decet non solum manus sed etiam oculos abstinentes habere." atque hoc idem sophocles si in athletarum probatione dixisset, iusta reprehensione caruisset. tanta uis est et loci et temporis. ut si qui, cum causam sit acturus, in itinere aut in ambulatione secum ipse meditetur, aut si quid aliud attentius cogitet, non reprehendatur, at hoc idem si in conuiuio faciat, inhumanus uideatur inscitia temporis. sed ea, quae multum ab humanitate discrepant, ut si qui in foro cantet aut si qua est alia magna peruersitas, facile  apparet nec magnopere admonitionem et praecepta desiderat; quae autem parua uidentur esse delicta neque a multis intellegi possunt, ab is est diligentius declinandum. ut in fidibus aut tibiis quamuis paulum discrepent, tamen id a sciente animaduerti solet, sic uidendum est in uita ne forte quid discrepet, uel multo etiam magis, quo maior et melior actionum quam sonorum concentus est. itaque ut in fidibus musicorum aures uel minima sentiunt, sic nos, si acres ac diligentes iudices esse uolumus animaduersoresque uitiorum, magna saepe intellegemus ex paruis. ex oculorum optutu, superciliorum aut remissione aut contractione, ex maestitia, ex hilaritate, ex risu, ex locutione, ex reticentia, ex contentione uocis, ex summissione, ex ceteris similibus facile iudicabimus, quid eorum apte fiat, quid ab officio naturaque discrepet. quo in genere non est incommodum, quale quidque eorum sit ex aliis iudicare, ut si quid non deceat illos, uitemus ipsi. fit enim nescio quomodo ut magis in aliis cernamus, quam in nobismet ipsis, si quid delinquitur. itaque facillume corriguntur in discendo, quo rum uitia imitantur emendandi causa magistri. nec uero alienum est ad ea deligenda, quae dubitationem afferunt, adhibere doctos homines uel etiam usu peritos et, quid iis de quoque officii genere placeat exquirere. maior enim pars eo fere deferri solet, quo a natura ipsa deducitur. in quibus uidendum est, non modo quid quisque loquatur, sed etiam quid quisque sentiat atque etiam de qua causa quisque sentiat. ut enim pictores et ii qui signa fabricantur et uero etiam poetae suum quisque opus a uulgo considerari uult, ut si quid reprehensum sit a pluribus, id corrigatur, iique et secum et aliis quid in eo peccatum sit exquirunt, sic aliorum iudicio permulta nobis et facienda et non facienda et mutanda et corrigenda sunt. quae uero more agentur institutisque ciuilibus, de his nihil est praecipiendum; illa enim ipsa praecepta sunt, nec quemquam hoc errore duci oportet, ut siquid socrates aut aristippus contra morem consuetudinemque ciuilem fecerint locutiue sint, idem sibi arbitretur licere; magnis illi et diuinis bonis hanc licentiam assequebantur. cynicorum uero ratio tota est eicienda; est enim  inimica uerecundiae, sine qua nihil rectum esse potest, nihil honestum. eos autem, quorum uita perspecta in rebus honestis atque magnis est, bene de re publica sentientes ac bene meritos aut merentes sicut aliquo honore aut imperio affectos obseruare et colere debemus, tribuere etiam multum senectuti, cedere iis, qui magistratum habebunt, habere dilectum ciuis et peregrini in ipsoque peregrino priuatimne an publice uenerit. ad summam, ne agam de singulis, totius generis hominum conciliationem et consociationem colere, tueri, seruare debemus. 