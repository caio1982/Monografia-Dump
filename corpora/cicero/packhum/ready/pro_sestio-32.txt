haec imitamini, per deos immortalis, qui dignitatem, qui laudem, qui gloriam quaeritis! haec ampla sunt, haec diuina,  haec immortalia; haec fama celebrantur, monumentis annalium mandantur, posteritati propagantur. est labor, non nego; pericula magna, fateor; múltae insidiae súnt bonis uerissime dictum est; sed te íd quod multi inuídeant multique éxpetant inscítiast, inquit, póstulare, nísi laborem súmma cum cura écferas. nollem idem alio loco dixisset, quod exciperent improbi ciues, óderint, dum métuant; praeclara enim illa praecepta dederat iuuentuti. sed tamen haec uia ac ratio rei publicae capessendae olim erat magis pertimescenda, cum multis in rebus multitudinis studium aut populi commodum ab utilitate rei publicae discrepabat. tabellaria lex ab l. cassio ferebatur: populus libertatem agi putabat suam; dissentiebant principes et in salute optimatium temeritatem multitudinis et tabellae licentiam pertimescebant. agrariam ti. gracchus legem ferebat: grata erat populo; fortunae constitui tenuiorum uidebantur; nitebantur contra optimates, quod et discordiam excitari uidebant et, cum locupletes possessionibus diuturnis mouerentur, spoliari rem publicam propugnatoribus arbitrabantur. frumentariam legem c. gracchus ferebat: iucunda res plebei, uictus enim suppeditabatur large sine labore; repugnabant boni, quod et ab industria plebem ad desidiam auocari putabant et aerarium exhauriri uidebant.  multa etiam nostra memoria, quae consulto praetereo,  fuerunt in ea contentione ut popularis cupiditas a consilio principum dissideret. nunc iam nihil est quod populus a delectis principibusque dissentiat: nec flagitat rem ullam neque nouarum rerum est cupidus et otio suo et dignitate optimi cuiusque et uniuersae rei publicae gloria delectatur. itaque homines seditiosi ac turbulenti, quia nulla iam largitione populum romanum concitare possunt, quod plebes perfuncta grauissimis seditionibus ac discordiis otium amplexatur, conductas habent contiones, neque id agunt ut ea dicant aut ferant quae illi uelint audire qui in contione sunt, sed pretio ac mercede perficiunt ut, quicquid dicant, id illi uelle audire uideantur. num uos existimatis gracchos aut saturninum aut quemquam illorum ueterum qui populares habebantur ullum umquam in contione habuisse conductum? nemo habuit; ipsa enim largitio et spes commodi propositi sine mercede ulla multitudinem concitabat. itaque temporibus illis, qui populares erant, offendebant illi quidem apud grauis et honestos homines, sed populi iudiciis atque omni significatione florebant. his in theatro plaudebatur, hi suffragiis quod contenderant consequebantur, horum homines nomen, orationem, uultum, incessum amabant. qui autem aduersabantur ei generi, graues et magni homines habebantur; sed ualebant in senatu multum, apud bonos uiros plurimum, multitudini iucundi non erant; suffragiis offendebatur saepe eorum uoluntas; plausum uero etiam si quis eorum aliquando acceperat, ne quid peccasset pertimescebat. ac tamen, si quae res erat maior, idem ille populus horum auctoritate maxime commouebatur. 