nisi quae me forte fugiunt, haec sunt fere de animo sententiae. democritum enim, magnum illum quidem uirum, sed leuibus et rotundis corpusculis efficientem animum concursu quodam fortuito, omittamus; nihil est enim apud istos, quod non atomorum turba conficiat. harum sententiarum quae uera sit, deus aliqui uiderit; quae ueri simillima, magna quaestio est. utrum igitur inter has sententias diiudicare malumus an ad propositum redire?  cuperem equidem utrumque, si posset, sed est difficile confundere. quare si, ut ista non disserantur, liberari mortis metu possumus, id agamus; sin id non potest nisi hac quaestione animorum explicata, nunc, si uidetur, hoc, illud alias.  quod malle te intellego, id puto esse commodius; efficiet enim ratio ut, quaecumque uera sit earum sententiarum quas exposui, mors aut malum non sit aut sit bonum potius. nam si cor aut sanguis aut cerebrum est animus, certe, quoniam est corpus, interibit cum reliquo corpore; si anima est, fortasse dissipabitur; si ignis, extinguetur; si est aristoxeni harmonia, dissoluetur. quid de dicaearcho dicam, qui nihil omnino animum dicat esse? his sententiis omnibus nihil post mortem pertinere ad quemquam potest; pariter enim cum uita sensus amittitur; non sentientis  autem nihil est ullam in partem quod intersit. reliquorum sententiae spem adferunt, si te hoc forte delectat, posse animos, cum e corporibus excesserint, in caelum quasi in domicilium suum peruenire. 