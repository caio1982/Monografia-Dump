nam quod mihi discessum obiecisti meum, et quod horum, quibus ille dies acerbissimus fuit qui idem tibi laetissimus, luctum et gemitum renouare uoluisti, tantum tibi respondeo me, cum tu ceteraeque rei publicae pestes armorum causam quaereretis, et cum per meum nomen fortunas locupletium diripere, sanguinem principum ciuitatis exsorbere, crudelitatem uestram odiumque diuturnum quod in bonos iam  inueteratum habebatis saturare cuperetis, scelus et furorem uestrum cedendo maluisse frangere quam resistendo. qua re peto a te ut mihi ignoscas, uatini, ei cum patriae pepercerim quam seruaram, et, si ego te perditorem et uexatorem rei publicae fero, tu me conseruatorem et custodem feras. deinde eius uiri discessum increpas quem uides omnium ciuium desiderio, ipsius denique rei publicae luctu esse reuocatum. at enim dixisti non mea sed rei publicae causa homines de meo reditu laborasse: quasi uero quisquam uir excellenti animo in rem publicam ingressus optabilius quicquam arbitretur quam se a suis ciuibus rei publicae causa diligi! scilicet aspera mea natura, difficilis aditus, grauis uultus, superba responsa, insolens uita; nemo consuetudinem meam, nemo humanitatem, nemo consilium, nemo auxilium requirebat; cuius desiderio, ut haec minima dicam, forum maestum, muta curia, omnia denique bonarum artium studia siluerunt. sed nihil sit factum mea causa: omnia illa senatus consulta, populi iussa, italiae totius, cunctarum societatum, conlegiorum omnium decreta de me rei publicae causa esse facta fateamur. quid ergo, homo imperitissime solidae laudis ac uerae dignitatis, praestantius mihi potuit accidere? quid optabilius ad immortalitatem gloriae atque in memoriam mei nominis sempiternam, quam omnis hoc ciuis meos iudicare, ciuitatis salutem cum unius mea salute esse coniunctam? quod quidem ego tibi reddo tuum; nam ut tu me carum esse dixisti senatui populoque romano non tam mea causa quam rei publicae, sic ego te, quamquam es omni diritate atque immanitate taeterrimus, tamen  dico esse odio ciuitati non tam tuo quam rei publicae nomine. 