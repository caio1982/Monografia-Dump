enumeratio est, per quam res disperse et diffuse dictae unum in locum coguntur et reminiscendi causa unum sub aspectum subiciuntur. haec si semper eodem modo tractabitur, perspicue ab omnibus artificio quodam tractari intellegetur; sin uarie fiet, et hanc suspicionem et satietatem uitare poterit. quare tum oportebit ita facere, ut plerique faciunt propter facilitatem, singillatim unam quamque rem adtingere et ita omnes  transire breuiter argumentationes; tum autem, id quod difficilius est, dicere, quas partes exposueris in partitione, de quibus te pollicitus sis dicturum, et reducere in memoriam, quibus rationibus unam quamque partem confirmaris; tum ab iis, qui audiunt, quaerere, quid sit, quod sibi uelle debeant demonstrari, hoc modo: 'illud docuimus, illud planum fecimus'. ita simul et in memoriam redibit auditor et putabit nihil esse praeterea, quod debeat desiderare. atque in his generibus, ut ante dictum est, tum tuas argumentationes transire separatim, tum, id quod artificiosius est, cum tuis contrarias coniungere; et cum tuam dixeris argumentationem, tum, contra eam quod adferretur, quemadmodum dilueris, ostendere. ita per breuem conparationem auditoris memoria et de confirmatione et de reprehensione redintegrabitur. atque haec aliis actionis quoque modis uariare oportebit. nam tum ex tua persona enumerare possis, ut, quid et quo quidque loco dixeris, admoneas; tum uero personam aut rem aliquam inducere et enumerationem ei totam attribuere. personam hoc modo: 'nam si legis scriptor exsistat et quaerat sic id a uobis, quid dubitetis: quid possitis dicere, cum uobis hoc et hoc sit demonstratum?' atque hic, item ut in nostra persona, licebit alias singillatim transire omnes argumentationes, alias ad partitionis singula genera referre, alias ab auditore, quid deside ret, quaerere, alias haec facere per comparationem suarum et contrariarum argumentationum. res autem inducetur, si alicui rei huiusmodi, legi, loco, urbi, monumento oratio attribuetur per enumerationem, hoc modo: 'quid? si leges loqui possent, nonne haec apud uos quererentur: quidnam amplius desideratis, iudices, cum uobis hoc et hoc planum factum sit?' in hoc quoque genere omnibus isdem modis uti licebit. commune autem praeceptum hoc datur ad enumerationem, ut ex una quaque argumentatione, quoniam tota iterum dici non potest, id eligatur, quod erit grauissimum, et unum quidque quam breuissime transeatur, ut memoria, non oratio renouata uideatur. 