ego uero, inquit brutus, et delector ista quasi notatione temporum et ad id quod instituisti, oratorum genera distinguere aetatibus, istam diligentiam esse accommodatam puto.  recte, inquam, brute, intellegis. atque utinam exstarent illa carmina, quae multis saeclis ante suam aetatem in epulis esse cantitata a singulis conuiuis de clarorum uirorum laudibus in originibus scriptum reliquit cato. tamen illius, quem in uatibus et faunis adnumerat ennius, bellum punicum quasi myronis opus delectat. sit ennius sane, ut est certe, perfectior: qui si illum, ut  simulat, contemneret, non omnia bella persequens primum illud punicum acerrimum bellum reliquisset. sed ipse dicit cur id faciat. 'scripsere' inquit 'alii rem uorsibus'; et luculente quidem scripserunt, etiam si minus quam tu polite. nec uero tibi aliter uideri debet, qui a naeuio uel sumpsisti multa, si fateris, uel, si negas, surripuisti.  cum hoc catone grandiores natu fuerunt c. flaminius c. uarro q. maximus q. metellus p. lentulus p. crassus, qui cum superiore africano consul fuit. ipsum scipionem accepimus non infantem fuisse. filius quidem eius, is qui hunc minorem scipionem a paulo adoptauit, si corpore ualuisset, in primis habitus esset disertus; indicant cum oratiunculae tum historia quaedam graeca scripta dulcissime. numeroque eodem fuit sex. aelius, iuris quidem ciuilis omnium peritissumus, sed etiam ad dicendum paratus. de minoribus autem c. sulpicius galus, qui maxume omnium nobilium graecis litteris studuit; isque et oratorum in numero est habitus et fuit reliquis rebus ornatus atque elegans. iam enim erat unctior quaedam splendidiorque consuetudo loquendi. nam hoc praetore ludos apollini faciente cum thyesten fabulam docuisset, q. marcio cn. seruilio consulibus mortem obiit ennius. erat isdem temporibus ti. gracchus p. f., qui bis consul et censor fuit, cuius est oratio graeca apud rhodios; quem ciuem cum grauem tum etiam eloquentem constat fuisse. p. etiam scipionem nasicam, qui est corculum appellatus, qui item bis consul et censor fuit, habitum eloquentem aiunt, illius qui sacra acceperit filium; dicunt etiam l. lentulum, qui cum c. figulo consul fuit.  q. nobiliorem m. f. iam patrio instituto deditum studio litterarum—qui etiam q. ennium, qui cum patre eius in aetolia militauerat, ciuitate donauit, cum triumuir coloniam deduxisset—et t. annium luscum huius q. fului conlegam non indisertum dicunt fuisse; atque etiam l. paullus africani pater personam principis ciuis facile dicendo tuebatur. et uero etiam tum catone uiuo, qui annos quinque et octoginta natus excessit e uita, cum quidem eo ipso anno contra ser. galbam ad populum summa contentione dixisset, quam etiam orationem scriptam reliquit—sed uiuo catone minores natu multi uno tempore oratores floruerunt. nam et a. albinus, is qui graece scripsit historiam, qui consul cum l. lucullo fuit, et litteratus et disertus fuit; et tenuit cum hoc locum quendam etiam ser. fuluius et numerius fabius pictor et iuris et litterarum et antiquitatis bene peritus; quinctusque fabius labeo fuit ornatus isdem fere laudibus. nam q. metellus, is cuius quattuor filii consulares fuerunt, in primis est habitus eloquens, qui pro l. cotta dixit accusante africano; cuius et aliae sunt orationes et contra ti. gracchum exposita est in c. fanni annalibus. tum ipse l. cotta est ueterator habitus; sed c. laelius et p. africanus in primis eloquentes, quorum exstant orationes, ex quibus existumari de ingeniis oratorum potest. sed inter hos aetate paulum his antecedens sine controuersia ser. galba eloquentia praestitit; et nimirum is princeps ex latinis illa oratorum propria et quasi legituma opera tractauit, ut egrederetur a proposito ornandi causa, ut delectaret animos aut permoueret, ut augeret rem, ut miserationibus, ut communibus locis uteretur. sed nescio  quomodo huius, quem constat eloquentia praestitisse, exiliores orationes sunt et redolentes magis antiquitatem quam aut laeli <aut> scipionis aut etiam ipsius catonis; itaque exaruerunt, uix iam ut appareant. 