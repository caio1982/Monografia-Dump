equidem dicam ex animo, patres conscripti, quod sentio, et quod uobis audientibus saepe iam dixi. si mihi numquam amicus c. caesar fuisset, si semper iratus, si semper aspernaretur amicitiam meam seque mihi implacabilem inexpiabilemque praeberet, tamen ei, cum tantas res gessisset gereretque cotidie, non amicus esse non possem; cuius ego imperium, non alpium uallum contra ascensum transgressionemque gallorum, non rheni fossam gurgitibus illis redundantem germanorum immanissimis gentibus obicio et oppono; perfecit ille ut, si montes resedissent, amnes exaruissent, non naturae praesidio sed uictoria sua rebusque gestis italiam munitam haberemus. sed cum me expetat,  diligat, omni laude dignum putet, tu me a tuis inimicitiis ad simultatem ueterem uocabis, sic tuis sceleribus rei publicae praeterita fata refricabis? quod quidem tu, qui bene nosses coniunctionem meam et caesaris, eludebas, cum a me trementibus omnino labris, sed tamen cur tibi nomen non deferrem requirebas. quamquam, quod ad me attinet, 'numquam istam imminuam curam infitiando tibi,' tamen est mihi considerandum quantum illi tantis rei publicae negotiis tantoque bello impedito ego homo amicissimus sollicitudinis atque oneris imponam. nec despero tamen, quamquam languet iuuentus nec perinde atque debebat in laudis et gloriae cupiditate uersatur, futuros aliquos qui abiectum hoc cadauer consularibus spoliis nudare non nolint, praesertim tam adflicto, tam inopi, tam infirmo, tam eneruato reo, qui te ita gesseris ut timeres ne indignus beneficio uidereris, nisi eius a quo missus eras simillimus exstitisses. 