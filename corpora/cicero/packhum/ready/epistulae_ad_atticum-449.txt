cicero capitoni suo sal. numquam putaui fore ut supplex ad te uenirem; sed hercule facile patior datum tempus in quo amorem experirer tuum. atticum quanti faciam scis. amabo te, da mihi et hoc, obliuiscere mea causa illum aliquando suo familiari, aduersario tuo, uoluisse consultum, cum illius existimatio ageretur. hoc primum ignoscere est humanitatis tuae; suos enim quisque debet tueri: deinde si me amas (omitte atticum), ciceroni tuo, quem quanti facias prae te soles ferre, totum hoc da ut quod semper existimaui nunc plane intellegam, me a te multum amari.  buthrotios cum caesar decreto suo quod ego obsignaui cum multis amplissimis uiris liberauisset ostendissetque nobis se, cum agrarii mare transissent, litteras missurum quem in agrum deducerentur, accidit ut subito ille interiret. deinde, quem ad modum tu scis (interfuisti enim), cum consules oporteret ex senatus consulto de actis caesaris cognoscere, res ab iis in kal. iun. dilata est. accessit ad senatus consultum lex quae lata est a. d.  iii  non. iun., quae lex earum rerum quas caesar 'statuisset, decreuisset, egisset' consulibus cognitionem dedit. causa buthrotiorum delata est ad consules. decretum caesaris recitatum est et multi praeterea libelli caesaris prolati. consules de consili sententia decreuerunt secundum buthrotios, <litteras ad> plancum dederunt.  nunc, mi capito (scio enim quantum semper apud eos  quibuscum sis posse soleas, eo plus apud hominem facillimum atque humanissimum, plancum), enitere, elabora uel potius eblandire, effice ut plancus, quem spero optimum esse, sit etiam melior opera tua. omnino res eius modi mihi uidetur ut sine cuiusquam gratia plancus ipse pro ingenio et prudentia sua non sit dubitaturus quin decretum consulum, quorum et lege et senatus consulto cognitio et iudicium fuit, conseruet, praesertim cum hoc genere cognitionum labefactato acta caesaris in dubium uentura uideantur, quae non modo ii quorum interest sed etiam ii qui illa non probant oti causa confirmari uelint. quod cum ita sit, tamen interest nostra plancum hoc animo libenti prolixoque facere; quod certe faciet, si tu neruulos tuos mihi saepe cognitos suauitatemque qua tibi nemo par est adhibueris. quod ut facias te uehementer rogo.