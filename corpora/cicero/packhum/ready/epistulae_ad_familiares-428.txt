sext .   44(?)  athenis cicero f. tironi suo dulcissimo s. cum uehementer tabellarios exspectarem cottidie, aliquando uenerunt post diem quadragensimum et sextum quam a uobis discesserant. quorum mihi fuit aduentus exoptatissimus. nam  cum maximam cepissem laetitiam ex humanissimi et carissimi patris epistula, tum uero iucundissimae tuae litterae cumulum mihi gaudi attulerunt. itaque me iam non paenitebat intercapedinem scribendi fecisse, sed potius laetabar; fructum enim magnum humanitatis tuae capiebam ex silentio mearum litterarum. uehementer igitur gaudeo te meam sine dubitatione accepisse excusationem.  gratos tibi optatosque esse qui de me rumores adferuntur non dubito, mi dulcissime tiro, praestaboque et enitar ut in dies magis magisque haec nascens de me duplicetur opinio. qua re quod polliceris te bucinatorem fore existimationis meae, firmo id constantique animo facias licet. tantum enim mihi dolorem cruciatumque attulerunt errata aetatis meae ut non solum animus a factis sed aures quoque a commemoratione abhorreant. cuius te sollicitudinis et doloris participem fuisse notum exploratumque est mihi, nec id mirum; nam cum omnia mea causa uelles mihi successa, tum etiam tua. socium enim te meorum commodorum semper esse uolui. quoniam igitur tum ex me doluisti, nunc ut duplicetur tuum ex me gaudium praestabo.  cratippo me scito non ut discipulum sed ut filium esse coniunctissimum. nam cum [et] audio illum libenter tum etiam propriam eius suauitatem uehementer amplector. sum totos dies cum eo noctisque saepe numero partem; exoro enim ut mecum quam saepissime cenet. hac introducta consuetudine saepe inscientibus nobis et cenantibus obrepit sublataque seueritate philosophiae humanissime nobiscum iocatur. qua re da operam ut hunc talem, tam iucundum, tam excellentem uirum uideas quam primum.  nam quid ego de bruttio dicam, quem nullo tempore a me  patior discedere? cuius cum frugi seueraque est uita tum etiam iucundissima conuictio; non est enim seiunctus iocus a philologia et cottidiana συζητήσει. huic ego locum in proximo conduxi et, ut possum, ex meis angustiis illius sustento tenuitatem. praeterea declamitare graece apud cassium institui, latine autem apud bruttium exerceri uolo. utor familiaribus et cottidianis conuictoribus quos secum mitylenis cratippus adduxit, hominibus et doctis et illi probatissimis. multum etiam mecum est epicrates, princeps atheniensium, et leonides et horum ceteri similes. τὰ μὲν οὖν καθ’ ἡμᾶς τάδε.  de gorgia autem quod mihi scribis, erat quidem ille in cottidiana declamatione utilis, sed omnia postposui dum modo praeceptis patris parerem; διαρρήδην enim scripserat ut eum dimitterem statim. tergiuersari nolui, ne mea nimia σπουδὴ suspicionem ei aliquam importaret. deinde illud etiam mihi succurrebat, graue esse me de iudicio patris iudicare. tuum tamen studium et consilium gratum acceptumque est mihi.  excusationem angustiarum tui temporis accipio; scio enim quam soleas esse occupatus. emisse te praedium uehementer gaudeo feliciterque tibi rem istam euenire cupio. hoc loco me tibi gratulari noli mirari; eodem enim fere loco tu quoque emisse te fecisti me certiorem. habes! deponendae tibi sunt urbanitates; rusticus romanus factus es. quo modo ego mihi nunc ante oculos tuum iucundissimum conspectum propono! uideor enim uidere ementem te rusticas res, cum uilico loquentem, in lacinia seruantem ex mensa secunda semina. sed, quod ad rem pertinet, me tum tibi defuisse aeque ac tu doleo. sed noli dubitare, mi tiro, quin te subleuaturus  sim, si modo fortuna me, praesertim cum sciam communem nobis emptum esse istum fundum.  de mandatis quod tibi curae fuit est mihi gratum. sed peto a te ut quam celerrime mihi librarius mittatur, maxime quidem graecus. multum mihi enim eripitur operae in exscribendis hypomnematis. tu uelim in primis cures ut ualeas, ut una συμφιλολογεῖν possimus. anterum tibi commendo.  uale.