quid si hoc ipsum quod nunc facit ostendo testimonio esse nihil deberi? quid enim nunc agit sex. naeuius? qua de re controuersia est? quod est hoc iudicium in quo iam biennium uersamur? quid negoti geritur in quo ille tot et talis uiros defatigat? pecuniam petit. nunc denique? uerum tamen petat; audiamus. de rationibus et controuersiis societatis uolt diiudicari. sero, uerum aliquando tamen; concedamus. 'non,' inquit, 'id ago, c. aquili, neque in eo nunc laboro. pecunia mea tot annos utitur p. quinctius. utatur sane; non peto.' quid igitur pugnas? an, quod saepe multis in locis dixisti, ne in  ciuitate sit, ne locum suum quem adhuc honestissime defendit obtineat, ne numeretur inter uiuos, <ut> decernat de uita et ornamentis suis omnibus, apud iudicem causam priore loco dicat et, eam cum orarit, tum denique uocem accusatoris audiat? quid? hoc quo pertinet? ut ocius ad tuum peruenias? at si id uelles, iam pridem actum esse poterat. ut honestiore iudicio conflictere? at sine summo scelere p. quinctium, propinquum tuum, iugulare non potes. ut facilius iudicium sit? at neque c. aquilius de capite alterius libenter iudicat et q. hortensius contra caput non didicit dicere. quid a nobis autem, c. aquili, refertur? pecuniam petit; negamus deberi. iudicium fiat statim; non recusamus. num quid praeterea? si ueretur ut res iudicio facto parata sit, iudicatum solui satis accipiat; quibus a me uerbis satis acceperit, isdem ipse, quod peto, satis det. actum iam potest esse, c. aquili; iam tu potes liberatus discedere molestia prope dicam non minore quam quinctius. 