xii kal .  quint .   44 <cicero attico sal.> egi gratias uettieno; nihil enim potuit humanius. dolabellae mandata sint quaelibet, modo aliquid, uel quod niciae nuntiem. quis enim haec, ut scribis, †anteno†? nunc dubitare quemquam prudentem quin meus discessus desperationis sit, non legationis!  quod ais extrema quaedam iam homines de re publica loqui et eos quidem uiros bonos, ego quo die audiui illum tyrannum in contione clarissimum uirum appellari subdiffidere coepi. postea uero quam tecum lanuui uidi nostros tantum spei habere ad uiuendum quantum accepissent ab antonio, desperaui. itaque, mi attice (fortiter hoc uelim accipias, ut ego scribo), genus illud interitus †quo causurus est† foedum ducens et quasi denuntiatum nobis ab antonio ex hac nassa exire constitui, non ad fugam sed ad spem mortis melioris. haec omnis culpa bruti.  pompeium carteia receptum scribis; iam igitur contra hunc exercitum. utra ergo castra? media enim tollit antonius. illa infirma, haec nefaria. properemus igitur. sed iuua me consilio, brundisione an puteolis. brutus quidem subito, sed sapienter. πάσχω τι. quando enim illum? sed humana ferenda. tu ipse eum uidere non potes. di illi mortuo qui umquam buthrotum! sed acta missa; uideamus quae agenda sint.  rationes erotis, etsi ipsum nondum uidi, tamen et ex  litteris eius et ex eo quod tiro cognouit prope modum cognitas habeo. uersuram scribis esse faciendam mensum quinque, id est ad kal. nou., hs  cc ; in eam diem cadere nummos qui a quinto debentur. uelim igitur, quoniam tiro negat tibi placere me eius rei causa romam uenire, si ea te res nihil offendet, uideas unde nummi sint, mihi feras expensum. hoc uideo in praesentia opus esse. reliqua diligentius ex hoc ipso exquiram, in his de mercedibus dotalium praediorum; quae si fideliter ciceroni curabuntur, quamquam uolo laxius, tamen ei prope modum nihil deerit. equidem uideo mihi quoque opus esse uiaticum; sed id ex praediis ut cadet ita soluetur, mihi autem opus est uniuerso. <e>quidem, etsi mihi uidetur iste qui umbras timet ad caedem spectare, tamen nisi explicata solutione non sum discessurus. sitne autem explicata necne tecum cognoscam. haec putaui mea manu scribenda, itaque feci. de fadio, ut scribis; utique alii nemini. rescribas uelim hodie.