c .  in .   46(?)  romae m. cicero l. planco s. non dubito quin scias in iis necessariis qui tibi a patre relicti sint me tibi esse uel coniunctissimum, non iis modo causis quae speciem habeant magnae coniunctionis sed iis etiam quae familiaritate et consuetudine tenentur, quam scis mihi iucundissimam cum patre tuo et summam fuisse. ab his initiis noster in te amor profectus auxit paternam necessitudinem, et eo magis quod intellexi, ut primum per aetatem iudicium facere potueris quanti quisque tibi faciendus esset, me a te in primis coeptum esse obseruari, coli, diligi. accedebat non mediocre uinculum cum studiorum, quod ipsum est per se graue, tum eorum studiorum earumque artium quae per se ipsae eos qui uoluntate eadem sunt etiam familiaritate deuinciunt.   exspectare te arbitror haec tam longe repetita principia quo spectent. id primum ergo habeto, non sine magna iustaque causa hanc a me commemorationem esse factam.  c. ateio capitone utor familiarissime. notae tibi sunt uarietates meorum temporum. in omni genere et honorum et laborum meorum et animus et opera et auctoritas et gratia, etiam res familiaris c. capitonis praesto fuit et paruit et temporibus et fortunae meae.  huius propinquus fuit t. antistius. qui cum sorte quaestor macedoniam obtineret neque ei successum esset, pompeius in eam prouinciam cum exercitu uenit. facere antistius nihil potuit; nam si potuisset, nihil ei fuisset antiquius quam ad capitonem, quem ut parentem diligebat, reuerti, praesertim <cum> sciret quanti is caesarem faceret semperque fecisset. sed oppressus tantum attigit negoti quantum recusare non potuit. cum signaretur argentum apolloniae, non possum dicere eum non praefuisse neque possum negare adfuisse, sed non plus duobus an tribus mensibus. deinde afuit a castris, fugit omne negotium. hoc mihi ut testi uelim credas; meam enim ille maestitiam in illo bello uidebat, mecum omnia communicabat. itaque abdidit se in intimam macedoniam quo potuit longissime a castris, non modo ut non praeesset ulli negotio sed etiam ut ne interesset quidem. is post proelium se ad hominem necessarium, a. plautium, in bithyniam contulit. ibi eum caesar cum uidisset, nihil aspere, nihil acerbe dixit, romam iussit uenire. ille in morbum continuo incidit, ex quo non conualuit; aeger corcyram uenit, ibi est mortuus. testamento, quod romae paulo et marcello consulibus fecerat, heres ex parte dimidia et tertia est capito; in sextante sunt ii quorum pars sine ulla cuiusquam querela publica potest esse. ea est ad hs <³⁰xxx>³⁰. sed de hoc caesar uiderit.   te, mi plance, pro paterna necessitudine, pro nostro amore, pro studiis et omni cursu nostro totius uitae simillimo rogo et a te ita peto ut maiore cura, maiore studio nullam possim, ut hanc rem suscipias, meam putes esse, enitare, contendas, efficias ut mea commendatione, tuo studio, caesaris beneficio hereditatem propinqui sui c. capito obtineat. omnia quae potui in hac summa tua gratia ac potentia a te impetrare, si petissem, ultro te ad me detulisse putabo si hanc rem impetrauero.  illud fore tibi adiumento spero, cuius ipse caesar optimus esse iudex potest: semper caesarem capito coluit et dilexit. sed ipse huius rei testis est; noui hominis memoriam. itaque nihil te doceo; tantum tibi sumito pro capitone apud caesarem quantum ipsum meminisse senties. ego quod in me ipso experiri potui ad te deferam; in eo quantum sit ponderis tu uidebis. quam partem in re publica causamque defenderim, per quos homines ordinesque steterim quibusque munitus fuerim non ignoras. hoc mihi uelim credas, si quid fecerim hoc ipso in bello minus ex caesaris uoluntate (quod intellexi scire ipsum caesarem me inuitissimum fecisse), id feci<sse> aliorum consilio, hortatu, auctoritate; quo<d> fuerim moderatior temperatiorque quam in ea parte quisquam, id me fecisse maxime auctoritate capitonis. cuius similis si reliquos necessarios habuissem, rei publicae fortasse non nihil, mihi certe plurimum profuissem.  hanc rem, mi plance, si effeceris, meam de tua erga me beneuolentia spem confirmaueris, ipsum capitonem, gratissimum, officiosissimum, optimum uirum, ad tuam necessitudinem tuo summo beneficio adiunxeris. 