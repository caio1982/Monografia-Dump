erat autem mihi contentio non cum uictore exercitu, sed cum operis conductis et ad diripiendam urbem concitatis; habebam inimicum non c. marium, terrorem hostium, spem subsidiumque patriae, sed duo importuna prodigia, quos egestas, quos aeris alieni magnitudo, quos leuitas, quos improbitas tribuno plebis constrictos addixerat; nec mihi erat res cum saturnino, qui quod a se quaestore ostiensi per ignominiam ad principem et senatus et ciuitatis, m. scaurum, rem frumentariam tralatam sciebat, dolorem suum magna contentione animi persequebatur, sed cum scurrarum locupletium scorto, cum sororis adultero, cum stuprorum sacerdote, cum uenefico, cum testamentario, cum sicario, cum latrone; quos homines si, id quod facile factu fuit et quod fieri debuit quodque a me optimi et fortissimi ciues flagitabant, ui armisque superassem, non uerebar ne quis aut uim ui depulsam reprehenderet aut perditorum ciuium uel potius domesticorum hostium mortem maereret. sed me illa mouerunt: omnibus in contionibus illa furia clamabat se quae faceret contra salutem meam facere auctore cn. pompeio, clarissimo uiro mihique et nunc et quoad licuit amicissimo; m. crassus, quocum mihi omnes erant amicitiae necessitudines, uir fortissimus, ab eadem illa peste infestissimus esse meis fortunis praedicabatur; c. caesar, qui a me nullo meo merito alienus esse debebat, inimicissimus esse meae saluti ab eodem cotidianis contionibus dicebatur. his se tribus auctoribus in consiliis capiendis, adiutoribus in re gerenda esse usurum dicebat; ex quibus unum habere  exercitum in italia maximum, duo, qui priuati tum essent, et <populo romano> praeesse et parare, si uellent, exercitum posse, idque facturos esse dicebat. nec mihi ille iudicium populi nec legitimam aliquam contentionem nec disceptationem aut causae dictionem, sed uim, arma, exercitus, imperatores, castra denuntiabat. 