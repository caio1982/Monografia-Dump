quod umquam, iudices, huiusce modi euerriculum ulla in prouincia fuit? auertere aliquid de publico quam obscurissime per magistratum solebant; etiam cum aliquid a priuato non numquam, occulte auferebant, et ii tamen condemnabantur. et si quaeritis, ut ipse de me detraham, illos ego accusatores puto fuisse qui eius modi hominum furta odore aut aliquo leuiter presso uestigio persequebantur. nam nos quidem quid facimus in uerre, quem in luto uolutatum totius corporis uestigiis inuenimus? permagnum est in eum dicere aliquid qui praeteriens, lectica paulisper deposita, non per praestigias sed palam per potestatem uno imperio ostiatim totum oppidum compilauerit. ac tamen, ut posset dicere se emisse, archagatho imperat ut illis aliquid, quorum argentum fuerat, nummulorum dicis causa daret. inuenit archagathus paucos qui uellent accipere; iis dedit. eos nummos tamen iste archagatho non reddidit. uoluit romae repetere archagathus; cn. lentulus mar cellinus dissuasit, sicut ipsum dicere audistis. recita. archagathi et lentuli testimonium.   et ne forte hominem existimetis hanc tantam uim emblematum sine causa coaceruare uoluisse, uidete quanti uos, quanti existimationem populi romani, quanti leges et iudicia, quanti testis siculos [negotiatores] fecerit. posteaquam tantam multitudinem collegerat emblematum ut ne unum quidem cuiquam reliquisset, instituit officinam syracusis in regia maximam. palam artifices omnis, caelatores ac uascularios, conuocari iubet, et ipse suos compluris habebat. eos concludit, magnam hominum multitudinem. mensis octo continuos his opus non defuit, cum uas nullum fieret nisi aureum. tum illa, ex patellis et turibulis quae euellerat, ita scite in aureis poculis inligabat, ita apte in scaphiis aureis includebat, ut ea ad illam rem nata esse diceres; ipse tamen praetor, qui sua uigilantia pacem in sicilia dicit fuisse, in hac officina maiorem partem diei cum tunica pulla sedere solebat et pallio. 