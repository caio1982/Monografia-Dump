cum haec essent ita constituta, uerres tot annis atque adeo saeculis tot inuentus est qui haec non commutaret sed euerteret, eaque quae iam diu ad salutem sociorum utilitatemque rei publicae composita comparataque essent ad suos improbissimos quaestus conuerteret; qui primum certos instituerit nomine decumanos, re uera ministros ac satellites cupiditatum suarum, per quos ostendam sic prouinciam per triennium uexatam atque uastatam, iudices, ut eam multis annis multorum innocentia sapientiaque recreare nequeamus. eorum omnium qui decumani uocabantur princeps erat q. ille apronius, quem uidetis; de cuius improbitate singulari grauissimarum legationum querimonias audiuistis. aspicite, iudices, uultum hominis et aspectum, et ex ea contumacia quam hic in perditis rebus  retinet illos eius spiritus siciliensis quos fuisse putetis [cogitate ac] recordamini. hic est apronius quem in prouincia tota uerres, cum undique nequissimos homines conquisisset, et cum ipse secum sui similis duxisset non parum multos, nequitia luxuria audacia sui simillimum iudicauit; itaque istos inter se perbreui tempore non res, non ratio, non commendatio aliqua, sed studiorum turpitudo similitudoque coniunxit. uerris mores improbos impurosque nostis: fingite uobis si potestis, aliquem qui in omnibus isti rebus par ad omnium flagitiorum nefarias libidines esse possit; is erit apronius ille qui, ut ipse non solum uita sed corpore atque ore significat, immensa aliqua uorago est aut gurges uitiorum turpitudinumque omnium. hunc in omnibus stupris, hunc in fanorum expilationibus, hunc in impuris conuiuiis principem adhibebat; tantamque habet morum similitudo coniunctionem atque concordiam ut apronius, qui aliis inhumanus ac barbarus, isti uni commodus ac disertus uideretur; ut quem omnes odissent neque uidere uellent, sine eo iste esse non posset; ut cum alii ne conuiuiis quidem isdem quibus apronius, hic isdem etiam poculis uteretur; postremo ut odor aproni taeterrimus oris et corporis,—quem, ut aiunt, ne bestiae quidem ferre possent,—uni isti suauis et iucundus uideretur. ille erat in tribunali proximus, in cubiculo solus, in conuiuio dominus, ac tum maxime cum accubante praetextato praetoris filio saltare in conuiuio nudus coeperat. hunc, uti dicere institui, principem uerres ad fortunas aratorum uexandas diripiendasque esse uoluit: huius audaciae nequitiae crude litati fidelissimos socios optimosque ciuis scitote hoc praetore traditos, iudices, atque addictos fuisse nouis institutis et edictis, tota hieronica lege, quem ad modum antea dixi, reiecta ac repudiata. 