loci autem communes idem utrisque fere, qui in superioribus assumptiuis, incident; hi tamen certissime: accusatoris, facti indignatio; defensoris, cum in alio culpa sit, [aut] in ipso non sit, supplicio se affici non oportere.  ipsius autem rei fit remotio, cum id, quod datur crimini, negat neque ad se neque ad officium suum reus pertinuisse; nec, si quid in eo sit delictum, sibi adtribui oportere. id causae genus est huiusmodi: in eo foedere, quod factum est quondam cum samnitibus, quidam adulescens nobilis porcum sustinuit iussu imperatoris. foedere autem ab senatu inprobato et imperatore samnitibus dedito quidam in senatu eum quoque dicit, qui porcum tenuerit, dedi oportere. intentio est: 'dedi oportet.' depulsio est: 'non oportet.' quaestio est: oporteatne? ratio est: 'non enim meum fuit officium nec mea potestas, cum et id aetatis et priuatus essem et esset summa cum auctoritate et potestate imperator, qui uideret, ut satis honestum foedus feriretur.' infirmatio est: 'at enim quoniam particeps tu factus es in turpissimo foedere summae religionis, dedi te conuenit.' iudicatio est: cum is, qui potestatis nihil habuerit, iussu imperatoris in foedere et in tanta religione interfuerit, dedendusne sit hostibus necne? hoc genus causae cum superiore hoc differt, quod in illo concedit se reus oportuisse facere id, quod fieri dicat accusator oportuisse, sed alicui rei  aut homini causam attribuit, quae uoluntati suae fuerit inpedimento, sine concessionis partibus; nam earum maior quaedam uis est, quod paulo post intellegetur. in hoc autem non accusare alterum nec culpam in alium transferre debet, sed demonstrare eam rem nihil ad se nec ad potestatem neque ad officium suum pertinuisse aut pertinere. atque in hoc genere hoc accidit noui, quod accusator quoque saepe ex remotione criminationem conficit, ut si quis eum accuset, qui, cum praetor esset, in expeditionem ad arma populum uocarit, cum consules essent. nam ut in superiore exemplo reus ab suo officio et a potestate factum demouebat, sic in hoc ab eius officio ac potestate, qui accusatur, ipse accusator factum remouendo hac ipsa ratione confirmat accusationem. in hac ab utroque ex omnibus [partibus] honestatis et ex omnibus utilitatis partibus, exemplis, signis, ratiocinando, quid cuiusque officii, iuris, potestatis sit, quaeri oportebit et fueritne ei, quo de agetur, id iuris, officii, potestatis attributum necne. 