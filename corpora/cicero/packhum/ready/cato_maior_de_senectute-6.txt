nec nunc quidem uires desidero adulescentis (is enim erat locus alter de uitiis senectutis), non plus quam adulescens tauri aut elephanti desiderabam. quod est, eo decet uti et quicquid agas, agere pro uiribus. quae enim uox potest esse contemptior quam milonis crotoniatae? qui cum iam senex esset athletasque se exercentes in curriculo uideret, aspexisse lacertos suos dicitur inlacrimansque dixisse: 'at hi quidem mortui iam sunt.' non uero tam isti quam tu ipse nugator! neque enim ex te umquam es nobilitatus, sed ex lateribus et lacertis tuis. nihil sex. aelius tale, nihil multis annis ante ti. coruncanius, nihil modo p. crassus, a quibus iura ciuibus praescribebantur; quorum usque ad extremum spiritum est prouecta prudentia. orator metuo ne languescat senectute; est enim munus eius non ingenii solum, sed laterum etiam et uirium. omnino canorum illud in uoce splendescit etiam nescio quo pacto in senectute, quod equidem adhuc non amisi, et uidetis annos; sed tamen est decorus senis sermo quietus et remissus facitque persaepe ipsa sibi audientiam diserti  senis cocta et mitis oratio. quam si ipse exequi nequeas, possis tamen scipioni praecipere et laelio. quid enim est iucundius senectute stipata studiis iuuentutis? an ne tales quidem uires senectuti relinquemus ut adulescentes doceat, instituat, ad omne officii munus instruat? quo quidem opere quid potest esse praeclarius? mihi uero et cn. et p. scipiones et aui tui duo l. aemilius et p. africanus comitatu nobilium iuuenum fortunati uidebantur nec ulli bonarum artium magistri non beati putandi, quamuis consenuerint uires atque defecerint. etsi ipsa ista defectio uirium adulescentiae uitiis efficitur saepius quam senectutis; libidinosa enim et intemperans adulescentia effetum corpus tradit senectuti. cyrus quidem apud xenophontem eo sermone quem moriens habuit, cum admodum senex esset, negat se umquam sensisse senectutem suam imbecilliorem factam quam adulescentia fuisset. ego l. metellum memini puer, qui cum quadriennio post alterum consulatum pontifex maximus factus esset, uiginti et duos annos ei sacerdotio praefuit, ita bonis esse uiribus extremo tempore aetatis, ut adulescentiam non requireret. nihil necesse est mihi de me ipso dicere, quamquam est id quidem senile aetatique nostrae conceditur. uidetisne ut apud homerum saepissime nestor de  uirtutibus suis praedicet? iam enim tertiam aetatem hominum uidebat nec erat ei uerendum ne uera praedicans de se nimis uideretur aut insolens aut loquax. etenim ut ait homerus 'ex eius lingua melle dulcior fluebat oratio', quam ad suauitatem nullis egebat corporis uiribus. et tamen dux ille graeciae nusquam optat ut aiacis similes habeat decem, sed ut nestoris; quod si sibi acciderit, non dubitat quin breui sit troia peritura. sed redeo ad me. quartum ago annum et octogesimum; uellem equidem idem possem gloriari quod cyrus, sed tamen hoc queo dicere, non me quidem iis esse uiribus quibus aut miles bello punico aut quaestor eodem bello aut consul in hispania fuerim aut quadriennio post, cum tribunus militaris depugnaui apud thermopylas m'. glabrione consule, sed tamen ut uos uidetis non plane me eneruauit, non adflixit senectus, non curia uires meas desiderat, non rostra, non amici, non clientes, non hospites. nec enim umquam sum adsensus ueteri illi laudatoque prouerbio quod monet 'mature fieri senem, si diu uelis senex esse.' ego uero me minus diu senem esse mallem quam esse senem ante quam essem. itaque nemo adhuc conuenire me uoluit cui fuerim occupatus. at minus habeo uirium quam uestrum uteruis. ne uos quidem t. ponti cen turionis uires habetis; num idcirco est ille praestantior? moderatio modo uirium adsit et tantum quantum potest quisque nitatur; ne ille non magno desiderio tenebitur uirium. olympiae per stadium ingressus esse milo dicitur, cum humeris sustineret bouem. utrum igitur has corporis an pythagorae tibi malis uires ingenii dari? denique isto bono utare, dum adsit, cum absit, ne requiras, nisi forte adulescentes pueritiam, paulum aetate progressi adulescentiam debent requirere. cursus est certus aetatis et una uia naturae eaque simplex suaque cuique parti aetatis tempestiuitas est data, ut et infirmitas puerorum et ferocitas iuuenum et grauitas iam constantis aetatis et senectutis maturitas naturale quiddam habeat, quod suo tempore percipi debeat. audire te arbitror scipio, hospes tuus auitus masinissa quae faciat hodie nonaginta natus annos; cum ingressus iter pedibus sit, in equum omnino non ascendere, cum autem equo, ex equo non descendere, nullo imbri, nullo frigore adduci ut capite operto sit, summam esse in eo siccitatem corporis, itaque omnia exequi regis officia et munera. potest igitur exercitatio et temperantia etiam in senectute conseruare aliquid pristini roboris. 