u kal .  apr .   45 <cicero attico sal.> haec ad te mea manu. uide, quaeso, quid agendum sit. publilia ad me scripsit matrem suam cum publilio <locutam et ut mecum> loqueretur ad me cum illo uenturam et se una, si ego paterer. orat multis et supplicibus uerbis ut liceat et ut sibi rescribam. res quam molesta sit uides. rescripsi me etiam grauius esse adfectum quam tum cum illi dixissem me solum esse uelle; qua re nolle me hoc tempore eam ad me uenire. putabam si nihil rescripsissem illam cum matre uenturam; nunc non puto. apparebat enim illas litteras non esse ipsius. illud autem quod fore uideo ipsum uolo uitare ne illi ad me ueniant, et una est uitatio ut ego <euolem>. nollem, sed necesse est. te hoc nunc rogo ut explores ad quam diem hic ita possim esse ut ne opprimar. ages, ut scribis, temperate.   ciceroni uelim hoc proponas, ita tamen si tibi non iniquum uidebitur, ut sumptus huius peregrinationis, quibus, si romae esset domumque conduceret, quod facere cogitabat, facile contentus futurus erat, accommodet ad mercedes argileti et auentini, et cum ei proposueris ipse uelim reliqua moderere, quem ad modum ex iis mercedibus suppeditemus ei quod opus sit. praestabo nec bibulum nec acidinum nec messallam, quos athenis futuros audio, maiores sumptus facturos quam quod ex eis mercedibus recipietur. itaque uelim uideas primum conductores qui sint et quanti, deinde ut sint qui ad diem soluant, et quid uiatici, quid instrumenti satis sit. iumento certe athenis nihil opus sit. quibus autem in uia utatur domi sunt plura quam opus erit, quod etiam tu animaduertis.