disceptatio autem cum est constituta, propositum esse debet oratori quo omnes argumentationes repetitae ex inueniendi locis coniiciantur. quod quamquam satis est ei qui uidet quid in quoque loco lateat quique illos locos tamquam thesauros aliquos argumentorum notatos habet, tamen ea quae sunt certarum causarum propria tangemus. in coniectura igitur, cum est in infitiando reus, accusatori haec duo prima sunt—sed accusatorem pro omni actore et petitore appello: possunt enim etiam sine accusatione in causis haec eadem controuersiarum genera uersari—sed haec duo sunt ei prima, causa et euentus. causam appello rationem efficiendi, euentum id quod est effectum. atque ipsa quidem partitio causarum paullo ante in suasionis locis distributa est. quae enim in consilio capiendo futuri temporis praecipiebantur, quam ob rem aut utilitatem uiderentur habitura aut efficiendi facultatem, eadem qui de facto argumentabitur colligere debebit, quam ob rem et utilia illi quem arguet fuisse et ab eo effici potuisse demonstret. utilitatis coniectura mouetur si illud quod arguitur aut spe  bonorum aut malorum metu fecisse dicitur, quod eo fit acrius quo illa in utroque genere maiora ponuntur. spectant etiam ad causam facti motus animorum, si ira recens, si odium uetus, si ulciscendi studium, si iniuriae dolor, si honoris, si gloriae, si imperii, si pecuniae cupiditas, si periculi timor, si aes alienum, si angustiae rei familiaris: si audax, si leuis, si crudelis, si impotens, si incautus, si insipiens, si amans, si commota mente, si uinolentus, si cum spe efficiendi, si cum opinione celandi aut si patefactum esset depellendi criminis, uel perrumpendi periculi, uel in longinquum tempus differendi: aut si iudicii poena leuior quam facti praemium: aut si facinoris uoluptas maior quam damnationis dolor. his fere rebus facti suspicio confirmatur, cum et uoluntatis in reo causae reperiuntur et facultas. in uoluntate autem utilitas ex adeptione alicuius commodi uitationeque alicuius incommodi quaeritur, ut aut spes aut metus impulisse uideatur, aut aliquis repentinus animi motus, qui etiam citius in fraudem quam ratio utilitatis impellit. quam ob rem sint haec dicta de causis. 