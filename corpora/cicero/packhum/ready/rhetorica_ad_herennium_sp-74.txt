postremo haec quoque res nos duxit ad hanc rationem, quod nomina rerum graeca quae conuertimus, ea remota sunt a consuetudine. quae enim res apud nostros non erant, earum rerum nomina non poterant esse usitata. ergo haec asperiora primo uideantur necesse est, id quod fiet rei, non nostra difficultate. relicum scripturae consumetur in exemplis: haec <tamen> aliena si posuissemus, factum esset, ut, quod commodi esset in hoc libro, id nostrum non esset; quod asperius et inusitatum, id proprie nobis adtribueretur. ergo hanc quoque incommoditatem fugimus. his de causis, cum artis inuentionem graecorum probassemus, exemplorum rationem secuti non sumus. nunc tempus postulat, ut ad elocutionis praecepta transeamus.  bipertita igitur erit nobis elocutionis praeceptio. primum dicemus, quibus in generibus semper omnis oratoria elocutio debeat esse; deinde ostendemus, quas res semper habere debeat.  sunt igitur tria genera, quae genera nos figuras appellamus, in quibus omnis oratio non uitiosa consumitur: unam grauem, alteram mediocrem, tertiam extenuatam uocamus.   grauis est, quae constat ex uerborum grauium leui et ornata constructione.  mediocris est, quae constat ex humiliore neque tamen ex inf<u>ma et peruulgatissima uerborum dignitate.  attenuata est, quae demissa est usque ad usitatissimam puri consuetudinem sermonis.  in graue<i> consumetur oratio figura, si, quae cuiusque rei poterunt ornatissima uerba reperiri, siue propria siue extranea, unam quamque rem adcommodabuntur; et si graues sententiae, quae in amplificatione et commiseratione tractantur, eligentur; et si exornationes sententiarum aut uerborum, quae grauitatem habebunt, de quibus post dicemus, adhibebuntur. in hoc genere figurae erit hoc exemplum: 'nam quis est uestrum, iudices, qui satis idoneam possit in eum poenam excogitare, qui prodere hostibus patriam cogitarit? quod maleficium cum hoc scelere conparari, quod huic maleficio dignum supplicium potest inueniri? in <i>is, qui uiolassent ingenuum, matremfamilias constuprassent, uol<ner>as sent aliquem aut postremo necassent, maxima supplicia maiores consumpserunt: huic truculentissimo ac nefario facinori singularem poenam non reliquerunt. atque in aliis maleficiis ad singulos aut ad paucos ex alieno peccato iniuria peruenit: huius sceleris qui sunt adfines, uno consilio uniuersis ciuibus atrocissimas calamitates machinantur. o feros animos! o crudeles cogitationes! o derelictos homines ab humanitate! quid agere ausi sunt aut cogitare possunt? quo pacto hostis, reuulsis maiorum sepulcris, d<i>iectis moenibus, ouantes inruerent in ciuitatem; quo modo deum templis spoliatis, optimatibus trucidatis, aliis abreptis in seruitutem, matribusfamiliis et ingenuis sub hostilem libidinem subiectis urbs acerbissimo concidat incendio conflagrata; qui se non putant id, quod uoluerint, ad exitum perduxisse, nisi sanctissimae patriae miserandum scelerati uiderint cinerem. nequeo uerbis consequi, iudices, indignitatem rei; sed neglegentius id fero, quia uos mei non egetis. uester enim uos animus amantissimus rei p. facile edocet, ut eum, qui fortunas omnium uoluerit prodere, praecipitem proturbetis ex ea ciuitate, quam iste hostium spurcissimorum dominatu nefario uoluerit obruere.' 