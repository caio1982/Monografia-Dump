et quoniam omnia persequimur, uolumus quidem certe, dicendum est etiam, qualem hominis honorati et principis domum placeat esse, cuius finis est usus, ad quem accommodanda est aedificandi descriptio et tamen adhibenda commoditatis dignitatisque diligentia. cn. octauio, qui primus ex illa familia consul factus est, honori fuisse accepimus, quod praeclaram  aedificasset in palatio et plenam dignitatis domum, quae cum uulgo uiseretur, suffragata domino, nouo homini, ad consulatum putabatur. hanc scaurus demolitus accessionem adiunxit aedibus. itaque ille in suam domum consulatum primus attulit, hic, summi et clarissimi uiri filius, in domum multiplicatam non repulsam solum rettulit, sed ignominiam etiam et calamitatem. ornanda enim est dignitas domo, non ex domo tota quaerenda, nec domo dominus, sed domino domus honestanda est, et, ut in ceteris habenda ratio non sua solum, sed etiam aliorum, sic in domo clari hominis, in quam et hospites multi recipiendi et admittenda hominum cuiusque modi multitudo, adhibenda cura est laxitatis. aliter ampla domus dedecori saepe domino est, si est in ea solitudo, et maxime, si aliquando alio domino solita est frequentari. odiosum est enim, cum a praetereuntibus dicitur: "o domus antiqua et quam dispari dominare domino" quod quidem his temporibus in multis licet dicere. cauendum autem est, praesertim si ipse aedifices, ne extra modum sumptu et magnificentia prodeas, quo in genere multum mali etiam in exemplo est. studiose enim plerique praesertim in hanc partem facta principum imitantur, ut l. luculli, summi uiri, uirtutem quis? at quam multi uillarum magnificentiam imitati! quarum quidem certe est adhibendus modus ad mediocritatemque  reuocandus. eademque mediocritas ad omnem usum cultumque uitae transferenda est. sed haec hactenus. 