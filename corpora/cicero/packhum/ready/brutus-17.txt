utinam in ti. graccho gaioque carbone talis mens ad rem publicam bene gerendam fuisset quale ingenium ad bene dicendum fuit: profecto nemo his uiris gloria praestitisset. sed eorum alter propter turbulentissumum tribunatum, ad quem ex inuidia foederis numantini bonis iratus accesserat, ab ipsa re publica est interfectus; alter propter perpetuam in populari ratione leuitatem morte uoluntaria se a seueritate iudicum uindicauit. sed fuit uterque summus orator. atque hoc memoria patrum teste dicimus. nam et carbonis et gracchi habemus orationes nondum satis splendidas uerbis, sed acutas prudentiaeque plenissumas. fuit gracchus diligentia corneliae matris a puero doctus et graecis litteris eruditus. nam semper habuit exquisitos e graecia magistros, in eis iam adulescens diophanem mytilenaeum graeciae temporibus illis disertissumum. sed ei breue tempus ingeni augendi et declarandi fuit. carbo, quoi uita suppeditauit, est in multis iudiciis causisque cognitus. hunc qui audierant prudentes homines, in quibus familiaris noster l. gellius qui se illi contubernalem in consulatu fuisse narrabat, canorum oratorem et uolubilem et satis acrem atque eundem et uehementem et ualde dulcem et perfacetum fuisse dicebat; addebat industrium etiam et diligentem et in exercitationibus commentationibusque  multum operae solitum esse ponere. hic optimus illis temporibus est patronus habitus eoque forum tenente plura fieri iudicia coeperunt. nam et quaestiones perpetuae hoc adulescente constitutae sunt, quae antea nullae fuerunt; l. enim piso tribunus plebis legem primus de pecuniis repetundis censorino et manilio consulibus tulit—ipse etiam piso et causas egit et multarum legum aut auctor aut dissuasor fuit, isque et orationes reliquit, quae iam euanuerunt, et annales sane exiliter scriptos—; et iudicia populi, quibus aderat carbo, iam magis patronum desiderabant tabella data; quam legem l. cassius lepido et mancino consulibus tulit. 