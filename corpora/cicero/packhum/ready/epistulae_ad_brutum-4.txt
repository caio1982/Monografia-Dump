xuiii (?)  kal .  mai .   43 cicero bruto salutem quae litterae tuo nomine recitatae sint id. apr. in senatu eodemque tempore antoni credo ad te scripsisse tuos. quorum ego nemini concedo, sed nihil necesse erat eadem omnis; illud necesse, me ad te scribere quid sentirem tota de constitutione huius belli et quo iudicio essem quaque sententia.   uoluntas mea, brute, de summa re publica semper eadem fuit quae tua, ratio quibusdam in rebus (non enim omnibus) paulo fortasse uehementior. scis mihi semper placuisse non rege solum sed regno liberari rem publicam; tu lenius, immortali omnino cum tua laude. sed quid melius fuerit magno dolore sensimus, magno periculo sentimus. recenti illo tempore tu omnia ad pacem, quae oratione confici non poterat, ego omnia ad libertatem, qua sine pax nulla est. pacem ipsam bello atque armis effici posse arbitrabar. studia non deerant arma poscentium, quorum repressimus impetum ardoremque restinximus. itaque res in eum locum uenerat ut, nisi caesari octauiano deus quidam illam mentem dedisset, in potestatem perditissimi hominis et turpissimi m. antoni ueniendum fu<er>it; quocum uides hoc tempore ipso quod sit quantumque certamen. id profecto nullum esset, nisi tum conseruatus esset antonius.  sed haec omitto; res enim a te gesta memorabilis et paene caelestis repellit omnis reprehensiones, quippe quae ne laude quidem satis idonea adfici possit. exstitisti nuper uultu seuero; exercitum, copias, legiones idoneas per te breui tempore comparasti. di immortales! qui ille nuntius, quae illae litterae, quae laetitia senatus, quae alacritas ciuitatis erat! nihil umquam uidi tam omnium consensione laudatum. erat exspectatio reliquiarum antoni, quem equitatu legionibusque magna ex parte spoliaras; ea quoque habuit exitum optabilem. nam tuae litterae quae recitatae in senatu sunt et imperatoris et militum uirtutem et industriam tuorum, in quibus ciceronis mei, declarant. quod si tuis placuisset de his litteris referri et nisi in tempus turbulentissimum post discessum pansae consulis incidissent, honos quoque iustus et debitus dis immortalibus decretus esset.  ecce tibi id. apr. aduolat mane celer pil<i>us, qui uir, di  boni, quam grauis, quam constans, quam bonarum in re publica partium! hic epistulas adfert duas, unam tuo nomine, alteram antoni. dat seruilio tribuno pl., ille cornuto. recitantur in senatu. ' antonius pro consule ': magna admiratio, ut si esset recitatum ' dolabella imperator '; a quo quidem uenerant tabellarii, sed nemo pili similis qui proferre litteras auderet aut magistratibus reddere. tuae recitantur, breues illae quidem sed in antonium admodum lenes. uehementer admiratus senatus. mihi autem non erat explicatum quid agerem. falsas dicerem? quid si tu eas approbasses? confirmarem? non erat dignitatis tuae. itaque ille dies silentio. postridie autem, cum sermo increb<r>uisset pil<i>usque oculos uehementius hominum offendisset, natum omnino est principium a me. de pro consule antonio multa. sestius causae non defuit post me, cum quanto suum filium, quanto meum in periculo futurum diceret, si contra pro consule arma tulissent. nosti hominem; causae non defuit. dixerunt etiam alii. labeo uero noster nec signum tuum in epistula nec diem appositum nec te scripsisse ad tuos, ut soleres. hoc cogere uolebat, falsas litteras esse, et, si quaeris, probabat.  nunc tuum est consilium, brute, de toto genere belli. uideo te lenitate delectari et eum putare fructum esse maximum; praeclare quidem, sed aliis rebus, aliis temporibus locus esse solet debetque clementiae. nunc quid agitur, brute? templis deorum immortalium imminet hominum egentium et perditorum spes, nec quicquam aliud decernitur hoc bello nisi utrum simus necne. cui parcimus aut quid agimus? his ergo consulimus quibus uictoribus uestigium nostrum nullum relinquetur? nam quid interest inter  dolabellam et quemuis antoniorum trium? quorum si cui parcimus, duri fuimus in dolabella. haec ut ita sentiret senatus populusque romanus, etsi res ipsa cogebat, tamen maxima ex parte nostro consilio atque auctoritate perfectum est. tu si hanc rationem non probas, tuam sententiam defendam, non relinquam meam. neque dissolutum a te quicquam homines exspectant nec crudele. huius rei moderatio facilis est, ut in duces uehemens sis, in milites liberalis.  ciceronem meum, mi brute, uelim quam plurimum tecum habeas. uirtutis disciplinam meliorem reperiet nullam quam contemplationem atque imitationem tui. Â  x < u > iii  kal. mai.