post .  parte apr .   50  romae m. cato s. d. m. ciceroni imp. quod et res publica me et nostra amicitia hortatur libenter facio, ut tuam uirtutem, innocentiam, diligentiam, cognitam in maximis rebus domi togati, armati foris pari industria administrare gaudeam. itaque, quod pro meo iudicio facere potui, ut innocentia consilioque tuo defensam prouinciam, seruatum ariobarzanis cum ipso rege regnum, sociorum reuocatam ad studium imperi nostri uoluntatem sententia mea et decreto laudarem, feci.  supplicationem decretam, si tu, qua in re nihil fortuito sed summa tua ratione et continentia rei publicae prouisum est, dis immortalibus gratulari nos quam tibi referre acceptum mauis, gaudeo. quod si triumphi praerogatiuam putas supplicationem et idcirco casu<m> potius quam te laudari mauis, neque supplicationem sequitur semper triumphus et triumpho multo clarius est senatum iudicare potius mansuetudine et innocentia imperatoris prouinciam quam ui militum aut benignitate deorum retentam atque conseruatam esse; quod ego mea sententia censebam.  atque haec ego idcirco ad te contra consuetudinem meam pluribus scripsi ut, quod maxime uolo, existimes me laborare ut tibi persuadeam me et uoluisse de tua maiestate quod amplissimum sim arbitratus et quod tu maluisti factum esse gaudere.  uale et nos dilige et instituto itinere seueritatem diligentiamque sociis et rei publicae praesta. 