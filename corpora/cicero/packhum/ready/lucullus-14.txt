sed de perceptione hactenus; si quis enim ea quae dicta sunt labefactare uolet, facile etiam absentibus nobis ueritas se ipsa defendet.  his satis cognitis quae iam explicata sunt nunc de adsensione atque adprobatione, quam graeci συγκατάθεσιν uocant, pauca dicemus, non quo non latus locus sit, sed paulo ante iacta sunt fundamenta. nam cum uim quae esset in sensibus explicabamus, simul illud aperiebatur, conprendi multa et percipi sensibus, quod fieri sine adsensione non potest. deinde cum inter inanimum et animal hoc maxime intersit, quod animal agit aliquid (nihil enim agens ne cogitari quidem potest  quale sit), aut ei sensus adimendus est aut ea quae est in nostra potestate sita reddenda adsensio. et uero animus quodam modo eripitur iis quos neque sentire neque adsentiri uolunt. ut enim necesse est lancem in libram ponderibus inpositis deprimi sic animum perspicuis cedere. nam quo modo non potest animal ullum non adpetere id quod adcommodatum ad naturam adpareat (graeci id οἰκεῖον appellant), sic non potest obiectam rem perspicuam non adprobare. quamquam si illa de quibus disputatum est uera sunt, nihil attinet de adsensione omnino loqui; qui enim quid percipit adsentitur statim. sed haec etiam secuntur, nec memoriam sine adsensione posse constare nec notitias rerum nec artes; idque quod maximum est, ut sit aliquid in nostra potestate, in eo qui rei nulli adsentietur non erit. ubi igitur uirtus, si nihil situm est in ipsis nobis? maxime autem absurdum uitia in ipsorum esse potestate neque peccare quemquam nisi adsensione, hoc idem in uirtute non esse, cuius omnis constantia et firmitas ex is rebus constat quibus adsensa est et quas adprobauit. omninoque ante uideri aliquid quam agamus necesse est eique quod uisum sit adsentiatur. quare qui aut uisum aut adsensum tollit is omnem actionem tollit e uita. 