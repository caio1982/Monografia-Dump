aeschrionis syracusani uxor est pipa, cuius nomen istius nequitia tota sicilia peruulgatum est; de qua muliere uersus plurimi supra tribunal et supra praetoris caput scribebantur.  hic aeschrio, pipae uir adumbratus, in herbitensibus decumis nouus instituitur publicanus. herbitenses cum uiderent, si ad aeschrionem pretium resedisset, se ad arbitrium libidinosissimae mulieris spoliatum iri, liciti sunt usque adeo quoad se efficere posse arbitrabantur. supra adiecit aeschrio; neque enim metuebat, ne praetore uerre decumana mulier damno adfici posset. addicitur medimnum  uiii c , dimidio fere pluris quam superiore anno. aratores funditus euertebantur, et eo magis quod iam superioribus annis adflicti erant ac paene perditi. intellexit iste ita magno uenisse ut amplius ab herbitensibus exprimi non posset: demit de capite medimna  dc , iubet in tabulas pro medimnum  uiii c  referri  uii d .  hordei decumas eiusdem agri docimus emerat. hic est docimus ad quem iste deduxerat tertiam, isidori mimi filiam, ui abductam ab rhodio tibicine. huius tertiae plus etiam quam pipae, plus quam ceterarum, ac prope dicam tantum apud istum in siciliensi praetura auctoritas potuit quantum in urbana chelidonis. ueniunt herbitam duo praetoris aemuli non molesti, muliercularum deterrimarum improbissimi cognitores; incipiunt postulare, poscere, minari; non poterant tamen, cum cuperent, apronium imitari; siculi siculos non tam pertimescebant. cum omni ratione tamen illi calumniarentur, promittunt herbitenses uadimonium syracusas. eo posteaquam uentum est, coguntur aeschrioni, hoc est pipae, tantum dare quantum erat de capite demptum, tritici modium  iii dc . mulierculae publicanae noluit ex decumis nimium lucri dare, ne forte ab nocturno suo quaestu animum ad uectigalia redimenda transferret. transactum putabant herbitenses, cum iste, 'quid? de hordeo,' inquit,  'et de docimo, amiculo meo, quid cogitatis?' atque hoc agebat in cubiculo, iudices, atque in lecto suo. negabant illi quicquam sibi esse mandatum. 'non audio: numerate hs.  xii .' quid facerent miseri, aut quid recusarent? praesertim cum in lecto decumanae mulieris uestigia uiderent recentia, quibus illum inflammari ad perseuerandum intellegebant. ita ciuitas una sociorum atque amicorum duabus deterrimis mulierculis uerre praetore uectigalis fuit. 