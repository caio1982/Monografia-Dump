44  uel  43 cicero cornificio c. anicius, familiaris meus, uir omnibus rebus ornatus, negotiorum suorum causa legatus est in africam legatione libera. eum uelim rebus omnibus adiuues operamque des ut quam commodissime sua negotia conficiat, in primisque, quod ei carissimum est, dignitatem eius tibi commendo idque a te peto, quod ipse in prouincia facere sum solitus non rogatus, ut omnibus senatoribus lictores darem; quod idem acceperam et id cognoueram a summis uiris factitatum. hoc igitur, mi cornifici, facies ceterisque rebus omnibus eius dignitati reique, si me amas, consules. erit mihi gratissimum.  da operam ut ualeas. 