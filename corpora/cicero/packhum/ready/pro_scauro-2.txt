seru .   g .   1.58 redimunt se ea parte corporis, propter quam maxime expetuntur.  asc .   sc .   21.24 sic, inquam, se, iudices, res habet; neque hoc a me nouum disputatur, sed quaesitum ab aliis est.  asc .   sc .   21.2 <illa> audiuimus, hoc uero meminimus ac paene uidimus, eiusdem stirpis et nominis p. crassum ne in manus incideret inimicorum, se ipsum interemisse.  asc .   sc .   21.11 ac neque illius crassi factum superioris isdem honoribus usus, qui fortissimus in bellis fuisset, m'. aquilius potuit imitari . . .  -tis suae rerumque gestarum senectutis dedecore foedauit. quid uero? alterum crassum temporibus isdem num aut clarissimi uiri iulii aut summo imperio praeditus m. antonius potuit imitari? quid? in omnibus monumentis graeciae, quae sunt uerbis ornatiora quam rebus, quis inuenitur, cum ab aiace fabulisque discesseris, qui tamen ipse ignominiae dolore, ut ait poeta, uictor insolens se uictum non potuit pati, praeter atheniensem themistoclem, qui se ipse morte mul tauit? at graeculi quidem multa fingunt, apud quos etiam cleombrotum ambraciotam ferunt se ex altissimo praecipitasse muro, non quo acerbitatis accepisset aliquid, sed, ut uideo scriptum apud graecos, cum summi philosophi platonis grauiter et ornate scriptum librum de morte legisset, in quo, ut opinor, socrates illo ipso die quo erat ei moriendum permulta disputat, hanc esse mortem quam nos uitam putaremus, cum corpore animus tamquam carcere saeptus teneretur, uitam autem esse eam cum idem animus uinclis corporis liberatus in eum se locum unde esset ortus rettulisset. num igitur ista tua sarda pythagoram aut platonem norat aut legerat? qui tamen ipsi mortem ita laudant ut fugere uitam uetent atque id contra foedus fieri dicant legemque naturae. aliam quidem causam mortis uoluntariae nullam profecto iustam reperietis. atque hoc ille uidit; nam iecit quodam loco uita illam mulierem spoliari quam pudicitia maluisse. sed refugit statim nec de pudicitia plura dixit ueritus, credo, ne quem inridendi nobis daret et iocandi locum. constat enim illam cum deformitate summa fuisse, tum etiam senectute. qua re quae potest, quamuis salsa ista sarda fuerit, ulla libidinis aut amoris esse suspicio? 