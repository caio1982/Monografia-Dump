quaeris igitur idque iam saepius, quod eloquentiae genus probem maxume et quale mihi uideatur illud quo nihil addi possit, quod ego summum et perfectissimum iudicem. in quo uereor ne, si id quod uis effecero eumque oratorem quem quaeris expressero, tardem studia multorum, qui desperatione debilitati  experiri id nolent quod se assequi posse diffidant. sed par est omnis omnia experiri, qui res magnas et magno opere expetendas concupiuerunt. quodsi quem aut natura sua [aut] illa praestantis ingenii uis forte deficiet aut minus instructus erit magnarum artium disciplinis, teneat tamen eum cursum quem poterit. prima enim sequentem honestum est in secundis tertiisque consistere. an in poetis non homero soli locus est, ut de graecis loquar, aut archilocho aut sophocli aut pindaro sed horum uel secundis uel etiam infra secundos. nec uero aristotelen in philosophia deterruit a scribendo amplitudo platonis nec ipse aristoteles admirabili quadam scientia et copia ceterorum studia restinxit. nec solum ab optumis studiis excellentes uiri deterriti non sunt sed ne opifices quidem se ab artibus suis remouerunt, qui aut ialysi quem rhodi uidimus non potuerunt aut coae ueneris pulchritudinem imitari, nec simulacro iouis olympii aut doryphori statua deterriti reliqui minus experti sunt quid efficere aut quo progredi possent. quorum tanta multitudo fuit, tanta in suo cuiusque genere laus, ut cum summa miraremur inferiora tamen probaremus. in oratoribus uero, graecis quidem, admirabile est quantum inter omnis unus excellat. ac tamen, cum esset demosthenes, multi oratores magni et clari fuerunt et antea fuerant nec postea defecerunt. quare non est cur eorum qui se studio eloquentiae dediderunt spes infringatur aut languescat industria. nam neque illud  ipsum quod est optumum desperandum est et in praestantibus rebus magna sunt ea quae sunt optumis proxuma. 