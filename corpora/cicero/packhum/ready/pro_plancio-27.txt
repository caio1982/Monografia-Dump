o excubias tuas, cn. planci, miseras, o flebilis uigilias, o noctes acerbas, o custodiam etiam mei capitis infelicem! si quidem ego tibi uiuus non prosum, qui fortasse mortuus profuissem. memini enim, memini neque umquam obliuiscar noctis illius cum tibi uigilanti, adsidenti, maerenti uana quaedam miser atque inania falsa spe inductus pollicebar, me, si essem in patriam restitutus, praesentem tibi gratias relaturum; sin aut uitam mihi fors ademisset aut uis aliqua maior reditum peremisset, hos, hos—quos enim ego tum alios animo intuebar?—omnia tibi illorum laborum praemia pro me persoluturos. quid me aspectas, quid mea promissa repetis, quid meam fidem imploras? nihil tibi ego tum de meis opibus pollicebar, sed de horum erga me beniuolentia promittebam; hos pro me lugere, hos gemere, hos decertare pro meo capite uel uitae periculo uelle uidebam; de horum desiderio, luctu, querelis cotidie aliquid tecum simul audiebam; nunc timeo ne tibi nihil praeter lacrimas queam reddere, quas tu in meis acerbitatibus plurimas effudisti. quid enim possum aliud nisi maerere, nisi flere, nisi te cum mea salute complecti? salutem tibi idem dare possunt qui mihi reddiderunt. te tamen—exsurge, quaeso!—retinebo et complectar, nec me solum deprecatorem fortunarum tuarum sed comitem sociumque profitebor; atque, ut spero, nemo erit tam crudeli animo tamque inhumano nec tam immemor non dicam meorum in bonos meritorum, sed bonorum in me, qui a me mei seruatorem capitis diuellat ac distrahat.  non ego meis ornatum beneficiis a uobis deprecor, iudices, sed custodem salutis meae, non opibus contendo, non auctoritate, non gratia, sed precibus, sed lacrimis, sed misericordia, mecumque uos simul hic miserrimus et optimus obtestatur parens, et pro uno filio duo patres deprecamur. nolite, iudices, per uos, per fortunas, per liberos uestros inimicis meis, eis praesertim quos ego pro uestra salute suscepi, dare laetitiam gloriantibus uos iam oblitos mei salutis eius a quo mea salus conseruata est hostis exstitisse; nolite animum meum debilitare cum luctu tum etiam metu commutatae uestrae uoluntatis erga me; sinite me, quod uobis fretus huic saepe promisi, id a uobis ei persoluere. teque, c. flaue, oro et obtestor, qui meorum consiliorum in consulatu socius, periculorum particeps, rerum quas gessi adiutor fuisti, meque non modo saluum semper sed etiam ornatum florentemque esse uoluisti, ut mihi per hos conserues eum per quem me tibi et his conseruatum uides. plura ne dicam tuae me etiam lacrimae impediunt uestraeque, iudices, non solum meae, quibus ego magno in metu meo subito inducor in spem, uos eosdem in hoc conseruando futuros qui fueritis in me, quoniam istis uestris lacrimis de illis recordor quas pro me saepe et multum profudistis. 