med .  nou ./ ui kal .  dec .   58  thessalonicae / dyrrachii tullius terentiae suae tulliolae suae ciceroni suo s. d. et litteris multorum et sermone omnium perfertur ad me incredibilem tuam uirtutem et fortitudinem esse teque nec animi neque corporis laboribus defatigari. me miserum! te ista uirtute, fide, probitate, humanitate in tantas aerumnas propter me incidisse, tulliolamque nostram, ex quo patre tantas uoluptates capiebat, ex eo tantos percipere luctus! nam quid ego de cicerone dicam? qui cum primum sapere coepit, acerbissimos dolores miseriasque percepit. quae si, tu ut scribis, fato facta putarem, ferrem paulo facilius; sed omnia sunt mea culpa commissa, qui ab iis me amari putabam qui inuidebant, eos non sequebar qui petebant. quod si nostris consiliis usi essemus neque apud nos tantum ualuisset sermo aut stultorum amicorum aut improborum, beatissimi uiueremus. nunc, quoniam sperare nos amici iubent, dabo operam ne mea ualetudo tuo labori desit. res quanta sit intellego quantoque fuerit facilius manere domi quam redire. sed tamen, si omnis tribunos pl. habemus, si lentulum tam studiosum quam uidetur, si uero etiam pompeium et caesarem, non est desperandum.  de familia, quo modo placuisse scribis amicis faciemus. de  loco, nunc quidem iam abiit pestilentia, sed quam diu fuit me non attigit. plancius, homo officiosissimus, me cupit esse secum et adhuc retinet. ego uolebam loco magis deserto esse in epiro, quo neque piso ueniret nec milites, sed adhuc plancius me retinet; sperat posse fieri ut mecum in italiam decedat. quem ego diem si uidero et si in uestrum complexum uenero ac si et uos et me ipsum reciperaro, satis magnum mihi fructum uidebor percepisse et uestrae pietatis et meae.  pisonis humanitas, uirtus, amor in omnis nos tantus est ut nihil supra possit. utinam ea res ei uoluptati sit! gloriae quidem uideo fore. de quinto fratre, nihil ego te accusaui, sed uos, cum praesertim tam pauci sitis, uolui esse quam coniunctissimos. quibus me uoluisti agere gratias egi et me a te certiorem factum esse scripsi.  quod ad me, mea terentia, scribis te uicum uendituram, quid, obsecro te (me miserum!), quid futurum est? et si nos premet eadem fortuna, quid puero misero fiet? non queo reliqua scribere, tanta uis lacrimarum est; neque te in eundem fletum adducam. tantum scribo: si erunt in officio amici, pecunia non deerit; si non erunt, tu efficere tua pecunia non poteris. per fortunas miseras nostras, uide ne puerum perditum perdamus. cui si aliquid erit ne egeat, mediocri uirtute opus est et mediocri fortuna ut cetera consequatur.  fac ualeas et ad me tabellarios mittas ut sciam quid agatur et uos quid agatis. mihi omnino iam breuis exspectatio est. tulliolae et ciceroni salutem dic. ualete.  dyrrachium ueni, quod et libera ciuitas est et in me  officiosa et proxima italiae. sed si offendet me loci celebritas, alio me conferam, ad te scribam. Â d. a. d. ui kal. dec. dyrrachii.