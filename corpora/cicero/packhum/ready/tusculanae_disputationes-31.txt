ego autem tibi quidem, quod satis esset, paucis uerbis, ut mihi uidebar, responderam—concesseras enim nullo in malo mortuos esse—; sed ob eam causam contendi ut plura dicerem, quod in desiderio et luctu haec est consolatio maxima. nostrum enim et nostra causa susceptum dolorem modice ferre debemus, ne nosmet ipsos amare uideamur; illa suspicio intolerabili dolore cruciat, si opinamur eos quibus orbati sumus esse cum aliquo sensu in is malis quibus uolgo opinantur. hanc excutere opinionem mihimet uolui radicitus, eoque fui fortasse longior.  tu longior? non mihi quidem. prior enim pars orationis tuae faciebat, ut mori cuperem, posterior, ut modo non nollem, modo non laborarem; omni autem oratione illud certe perfectum est, ut mortem non ducerem in malis.  num igitur etiam rhetorum epilogum desideramus? an hanc iam artem plane relinquimus?  tu uero istam ne reliqueris, quam semper ornasti, et quidem iure; illa enim te, uerum si loqui uolumus,  ornauerat. sed quinam est iste epilogus? aueo enim audire, quicquid est.  deorum inmortalium iudicia solent in scholis proferre de morte, nec uero ea fingere ipsi, sed herodoto auctore aliisque pluribus. primum argiae sacerdotis cleobis et bito filii praedicantur. nota fabula est. cum enim illam ad sollemne et statu[tu]m sacrificium curru uehi ius esset satis longe ab oppido ad fanum morarenturque iumenta, tum iuuenes i quos modo nominaui ueste posita corpora oleo perunxerunt, ad iugum accesserunt. ita sacerdos aduecta in fanum, cum currus esset ductus a filiis, precata a dea dicitur, ut id illis praemii daret pro pietate, quod maxumum homini dari posset a deo; post epulatos cum matre adulescentis somno se dedisse, mane inuentos esse mortuos. simili precatione trophonius et agamedes usi dicuntur; qui cum apollini delphis templum exaedificauissent, uenerantes deum petiuerunt mercedem non paruam quidem operis et laboris sui: nihil certi, sed quod esset optimum homini. quibus apollo se id daturum ostendit post eius diei diem tertium; qui ut inluxit, mortui sunt reperti. iudicauisse deum dicunt, et eum quidem deum, cui reliqui dii concessissent, ut praeter ceteros diuinaret. adfertur etiam de sileno fabella quaedam; qui cum a mida captus esset, hoc ei muneris pro sua missione dedisse scribitur: docuisse regem non nasci homini longe opti mum esse, proximum autem quam primum mori. qua est sententia in cresphonte usus euripides: 'nam nós decebat coétus celebrantís domum lugére, ubi esset áliquis in lucem éditus, humánae uitae uária reputantís mala; at, quí labores mórte finissét grauis, hunc ómni amicos laúde et laetitia éxsequi.' simile quiddam est in consolatione crantoris: ait enim terinaeum quendam elysium, cum grauiter filii mortem maereret, uenisse in psychomantium quaerentem, quae fuisset tantae calamitatis causa; huic in tabellis tris huius modi uersiculos datos: 'ignaris homines in uita mentibus errant: euthynous potitur fatorum numine leto. sic fuit utilius finiri ipsique tibique.' his et talibus auctoribus usi confirmant causam rebus a diis inmortalibus iudicatam. alcidamas quidem, rhetor antiquus in primis nobilis, scripsit etiam laudationem mortis, quae constat ex enumeratione humanorum malorum; cui rationes eae quae exquisitius a philosophis colliguntur defuerunt, ubertas orationis non defuit. clarae uero mortes pro patria oppetitae non solum gloriosae rhetoribus, sed etiam beatae uideri solent. repetunt ab erechtheo, cuius etiam filiae cupide mortem expetiuerunt pro uita ciuium; <commemorant> codrum, qui se in medios inmisit hostis ueste famulari, ne posset adgnosci, si esset ornatu  regio, quod oraculum erat datum, si rex interfectus esset, uictrices athenas fore; menoeceus non praetermittitur, qui item oraculo edito largitus est patriae suum sanguinem; <nam> iphigenia aulide duci se immolandam iubet, ut hostium eliciatur suo. ueniunt inde ad propiora: harmodius in ore <est> et aristogiton; lacedaemonius leonidas, thebanus epaminondas uiget. nostros non norunt, quos enumerare magnum est: ita sunt multi, quibus uidemus optabilis mortes fuisse cum gloria. 