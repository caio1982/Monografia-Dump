uerum ut aliquando ad causas deducamus illum, quem constituimus, et eas quidem, in quibus plusculum negoti est, iudiciorum atque litium—riserit aliquis fortasse hoc praeceptum; est enim non tam acutum quam necessarium magisque monitoris non fatui quam eruditi magistri—hoc ei primum praecipiemus, quascumque causas erit tractaturus, ut eas diligenter penitusque cognoscat. hoc in ludo non praecipitur; faciles enim causae ad pueros deferuntur; lex peregrinum uetat in murum ascendere; ascendit; hostis reppulit: accusatur. nihil est negoti eius modi causam cognoscere; recte igitur nihil de causa discenda praecipiunt; [haec est enim in ludo causarum formula fere.] at uero in foro tabulae testimonia, pacta conuenta stipulationes, cognationes adfinitates, decreta responsa, uita denique eorum, qui in causa uersantur, tota cognoscenda est; quarum rerum neglegentia plerasque causas et maxime priuatas—sunt enim multo saepe obscuriores—uidemus amitti. ita non  nulli, dum operam suam multam existimari uolunt, ut toto foro uolitare et a causa ad causam ire uideantur, causas dicunt incognitas; in quo est illa quidem magna offensio uel neglegentiae, susceptis rebus, uel perfidiae, receptis; sed etiam illa maior opinione, quod nemo potest de ea re, quam non nouit, non turpissime dicere: ita dum inertiae uituperationem, quae maior est, contemnunt, adsequuntur etiam illam, quam magis ipsi fugiunt, tarditatis. equidem soleo dare operam, ut de sua quisque re me ipse doceat et ut ne quis alius adsit, quo liberius loquatur, et agere aduersari causam, ut ille agat suam et quicquid de sua re cogitarit in medium proferat: itaque cum ille discessit, tris personas unus sustineo summa animi aequitate, meam, aduersari, iudicis. qui locus est talis, ut plus habeat adiumenti quam incommodi, hunc iudico esse dicendum; ubi plus mali quam boni reperio, id totum abiudico atque eicio. ita adsequor, ut alio tempore cogitem quid dicam et alio dicam; quae duo plerique ingenio freti simul faciunt; sed certe eidem illi melius aliquanto dicerent, si aliud sumendum sibi tempus ad cogitandum, aliud ad dicendum putarent. cum rem penitus causamque cognoui, statim occurrit animo, quae sit causa ambigendi; nihil est enim, quod inter homines ambigatur, siue ex crimine causa constat, ut facinoris, siue ex controuersia, ut hereditatis, siue ex deliberatione, ut belli, [siue ex persona, ut laudis,] siue ex disputatione, ut de ratione uiuendi, in quo non aut quid factum sit aut fiat futurumue sit quaeratur aut quale sit aut quid uocetur. ac nostrae fere causae, quae quidem sunt criminum, plerumque infitiatione defenduntur; nam et de pecuniis repetundis quae maximae sunt, neganda fere sunt omnia, et de ambitu raro illud datur, ut possis liberalitatem atque benignitatem ab ambitu atque largitione seiungere; de sicariis, de uene ficiis, de peculatu infitiari necesse est: id est igitur genus primum causarum in iudiciis ex controuersia facti; in deliberationibus plerumque ex futuri, raro ex instantis aut acti. saepe etiam res non sit necne, sed qualis sit quaeritur; ut cum l. opimi causam defendebat apud populum, audiente me, c. carbo consul, nihil de c. gracchi nece negabat, sed id iure pro salute patriae factum esse dicebat; ut eidem carboni tribuno plebis alia tum mente rem publicam capessenti p. africanus de ti. graccho interroganti responderat iure caesum uideri; iure autem omnia defenduntur, quae sunt eius generis, ut aut oportuerit aut licuerit aut necesse fuerit aut imprudentia aut casu facta esse uideantur. iam quid uocetur, quaeritur, cum quo uerbo quid appellandum sit, contenditur; ut mihi ipsi cum hoc sulpicio fuit in norbani causa summa contentio; pleraque enim de eis, quae ab isto obiciebantur, cum confiterer, tamen ab illo maiestatem minutam negabam, ex quo uerbo lege appuleia tota illa causa pendebat. atque in hoc genere causarum non nulli praecipiunt ut uerbum illud, quod causam facit, breuiter uterque definiat, quod mihi quidem perquam puerile uideri solet: alia est enim, cum inter doctos homines de eis ipsis rebus, quae uersantur in artibus, disputatur, uerborum definitio, ut cum quaeritur, quid sit ars, quid sit lex, quid sit ciuitas, in quibus hoc praecipit ratio et doctrina, ut uis eius rei, quam definias, sic exprimatur, ut neque absit quicquam neque supersit; quod quidem in illa causa neque sulpicius fecit neque ego facere conatus sum; nam quantum uterque nostrum potuit, omni copia dicendi dilatauit, quid esset maiestatem minuere: etenim definitio primum reprehenso uerbo uno aut addito aut dempto saepe extorquetur e manibus; deinde genere  ipso doctrinam redolet exercitationemque paene puerilem: tum et in sensum et in mentem iudicis intrare non potest, ante enim praeterlabitur, quam percepta est. sed in eo genere, in quo quale sit quid, ambigitur, exsistit etiam ex scripti interpretatione saepe contentio, in quo nulla potest esse nisi ex ambiguo controuersia; nam illud ipsum, quod scriptum a sententia discrepat, genus quoddam habet ambigui; quod tum explicatur, cum ea uerba, quae desunt, suggesta sunt, quibus additis defenditur sententiam scripti perspicuam fuisse; ex contrariisque scriptis si quid ambigitur, non nouum genus nascitur, sed superioris generis causa duplicatur; idque aut numquam diiudicari poterit aut ita diiudicabitur, ut referendis praeteritis uerbis id scriptum, quodcumque defendemus, suppleatur; ita fit, ut unum genus in eis causis, quae propter scriptum ambiguntur, relinquatur, si est scriptum aliquid ambigue. ambiguorum autem cum plura genera sunt, quae mihi uidentur ei melius nosse, qui dialectici appellantur, hi autem nostri ignorare, qui non minus nosse debeant, tum illud est frequentissimum in omni consuetudine uel sermonis uel scripti, cum idcirco aliquid ambigitur, quod aut uerbum aut uerba sint praetermissa. iterum autem peccant, cum genus hoc causarum, quod in scripti interpretatione uersatur, ab illis causis, in quibus, qualis quaeque res sit, disceptatur, seiungunt; nusquam enim tam quaeritur, quale sit genus ipsum rei quam in scripto, quod totum a facti controuersia separatum est. ita tria sunt omnino genera, quae in disceptationem et controuersiam cadere possint: quid fiat factum futurumue sit, aut quale sit, aut quo modo nominetur; nam illud quidem, quod quidam graeci adiungunt, "rectene factum sit," totum in eo est "quale sit." sed iam ad institutum reuertar meum.  