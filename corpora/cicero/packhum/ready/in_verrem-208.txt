hunc tu igitur imperatorem esse defendis, hortensi? huius furta, rapinas, cupiditatem, crudelitatem, superbiam, scelus, audaciam rerum gestarum magnitudine atque imperatoriis laudibus tegere conaris? hic scilicet est metuendum ne ad exitum defensionis tuae uetus illa antoniana dicendi ratio atque auctoritas proferatur, ne excitetur uerres, ne denudetur a pectore, ne cicatrices populus romanus  aspiciat, ex mulierum morsu uestigia libidinis atque nequitiae. di faciant ut rei militaris, ut belli mentionem facere audeas! cognoscentur enim omnia istius aera illa uetera, ut non solum in imperio uerum etiam in stipendiis qualis fuerit intellegatis. renouabitur prima illa militia, cum iste e foro abduci, non, ut ipse praedicat, perduci solebat; aleatoris placentini castra commemorabuntur, in quibus cum frequens fuisset tamen aere dirutus est; multa eius in stipendiis damna proferentur, quae ab isto aetatis fructu dissoluta et compensata sunt. iam uero, cum in eius modi patientia turpitudinis aliena non sua satietate obduruisset, qui uir fuerit, quot praesidia, quam munita pudoris et pudicitiae ui et audacia ceperit, quid me attinet dicere aut coniungere cum istius flagitio cuiusquam praeterea dedecus? non faciam, iudices; omnia uetera praetermittam, duo sola recentia sine cuiusquam infamia ponam, ex quibus coniecturam facere de omnibus possitis,â€”unum illud, quod ita fuit inlustre notumque omnibus ut nemo tam rusticanus homo l. lucullo [et] m. cotta consulibus romam ex ullo municipio uadimoni causa uenerit, quin sciret iura omnia praetoris urbani nutu atque arbitrio chelidonis meretriculae gubernari, alterum quod, cum paludatus exisset uotaque pro imperio suo communique re publica nuncupasset, noctu stupri causa lectica in urbem introferri solitus est ad mulierem nuptam uni, propositam omnibus, contra fas, contra auspicia, contra omnis diuinas atque humanas religiones! 