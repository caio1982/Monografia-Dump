atque ego non dubito quin, ut mihi, cui mea filia maxime cordi est, res haec acerba uidetur atque indigna, sic uni cuique uestrum, qui simili sensu atque indulgentia filiarum commouemini. quid enim natura nobis iucundius, quid carius esse uoluit? quid est dignius in quo omnis nostra diligentia indulgentiaque consumatur? homo importunissime, cur tantam iniuriam p. annio mortuo fecisti? cur hunc dolorem cineri eius atque ossibus inussisti, ut liberis eius bona patria—uoluntate patris, iure, legibus tradita—eriperes, et cui tibi esset commodum condonares? quibuscum uiui bona nostra partimur, iis praetor adimere nobis mortuis bona fortunasque poterit?  nec petitionem , inquit,  nec possessionem dabo . eripies igitur pupillae togam praetextam, detrahes ornamenta non solum fortunae sed etiam ingenuitatis? miramur ad arma contra istum hominem lampsacenos isse, miramur istum de prouincia decedentem clam syracusis profugisse? nos si alienam uicem pro nostra iniuria doleremus, uestigium istius in foro nullum esset relictum. pater dat filiae, prohibes; leges sinunt, tamen te interponis! de suis bonis ita dat ut ab iure non abeat; quid habes quod reprehendas? nihil, opinor. at ego concedo; prohibe, si potes, si habes qui te audiat, si  potest tibi dicto audiens esse quisquam. eripias tu uoluntatem mortuis, bona uiuis, ius omnibus? hoc populus romanus non manu uindicasset, nisi te huic tempori atque huic iudicio reseruasset?  posteaquam ius praetorium constitutum est, semper hoc iure usi sumus: si tabulae testamenti non proferrentur, tum <ut>, uti quemque potissimum heredem esse oporteret, si is intestatus mortuus esset, ita secundum eum possessio daretur. quare hoc sit aequissimum facile est dicere, sed in re tam usitata satis est ostendere omnis antea ius ita dixisse, et hoc uetus edictum translaticiumque esse. cognoscite hominis aliud in re uetere edictum nouum, et simul, dum est unde ius ciuile discatur, adulescentis in disciplinam ei tradite: mirum est hominis ingenium, mira prudentia. minucius quidam mortuus est ante istum praetorem; eius testamentum erat nullum; lege hereditas ad gentem minuciam ueniebat. si habuisset iste edictum, quod ante istum et postea omnes habuerunt, possessio minuciae genti esset data: si quis testamento se heredem esse arbitraretur quod tum non exstaret, lege ageret in hereditatem, aut, pro praede litis uindiciarum cum satis accepisset, sponsionem faceret et ita de hereditate certaret. hoc, opinor, iure et maiores nostri et nos semper usi sumus. uidete ut hoc iste correxerit. componit edictum his uerbis ut quiuis intellegere possit unius hominis causa conscriptum esse, tantum quod hominem non nominat; causam quidem totam perscribit, ius, consuetudinem, aequitatem, edicta omnium neglegit. ex edicto urbano. si de hereditate ambigitur — — si possessor sponsionem non faciet.  iam qui id ad praetorem, uter possessor sit? nonne id quaeri oportet, utrum  possessorem esse oporteat? ergo, quia possessor est, non moues possessione: si possessor non esset, non dares? nusquam enim scribis, neque tu aliud quicquam edicto amplecteris nisi eam causam pro qua pecuniam acceperas. iam hoc ridiculum est:  si de hereditate ambigetur et tabulae testamenti obsignatae non minus multis signis quam e lege oportet ad me proferentur, secundum tabulas testamenti potissimum possessionem dabo.  hoc translaticium est: sequi illud oportet,  si tabulae testamenti non proferentur . quid ait? se ei daturum qui se dicat heredem esse. quid ergo interest proferantur necne? si protulerit, uno signo ut sit minus quam ex lege oportet, non des possessionem: si omnino tabulas non proferet, dabis? quid nunc dicam? neminem umquam hoc postea alium edixisse? ualde sit mirum neminem fuisse qui istius se similem dici uellet. ipse in siciliensi edicto hoc non habet; exegerat enim iam mercedem; item ut illo edicto de quo ante dixi, in sicilia de hereditatum possessionibus dandis edixit idem quod omnes romae praeter istum.  ex edicto siciliensi. si de hereditate ambigitur—.  