ut porro firmissimum hoc adferri uidetur cur deos esse credamus, quod nulla gens tam fera, nemo omnium tam sit inmanis, cuius mentem non imbuerit deorum opinio (multi de diis praua sentiunt—id enim uitioso more effici solet—, omnes tamen esse uim et naturam diuinam arbitrantur, nec uero id conlocutio hominum aut consessus efficit, non institutis opinio est confirmata, non legibus; omni autem in re consensio omnium gentium lex naturae putanda est)—quis est igitur, qui suorum mortem primum non eo lugeat, quod eos orbatos uitae commodis arbitretur? tolle  hanc opinionem, luctum sustuleris. nemo enim maeret suo incommodo: dolent fortasse et anguntur, sed illa lugubris lamentatio fletusque maerens ex eo est, quod eum, quem dileximus, uitae commodis priuatum arbitramur idque sentire. atque haec ita sentimus natura duce, nulla ratione nullaque doctrina. maxumum uero argumentum est naturam ipsam de inmortalitate animorum tacitam iudicare, quod omnibus curae sunt, et maxumae quidem, quae post mortem futura sint. 'serit arbores, quae alteri saeclo prosint', ut ait <statius> in synephebis, quid spectans nisi etiam postera saecula ad se pertinere? ergo arbores seret diligens agricola, quarum aspiciet bacam ipse numquam; uir magnus leges instituta rem publicam non seret? quid procreatio liberorum, quid propagatio nominis, quid adoptationes filiorum, quid testamentorum diligentia, quid ipsa sepulcrorum monumenta elogia significant nisi nos futura etiam cogitare?  quid? illud num dubitas, quin specimen naturae capi deceat ex optima quaque natura? quae est melior igitur in hominum genere natura quam eorum, qui se natos ad homines iuuandos tutandos conseruandos arbitrantur? abiit ad deos hercules: numquam abisset, nisi, cum inter homines esset, eam sibi uiam muniuisset. uetera iam ista et religione omnium consecrata: quid in hac re p. tot tantosque uiros ob rem p. interfectos cogitasse arbitramur? isdemne ut finibus nomen suum quibus uita terminaretur? nemo umquam sine magna spe inmortalitatis se pro patria of ferret ad mortem. licuit esse otioso themistocli, licuit epaminondae, licuit, ne et uetera et externa quaeram, mihi; sed nescio quo modo inhaeret in mentibus quasi saeclorum quoddam augurium futurorum, idque in maximis ingeniis altissimisque animis et existit maxime et apparet facillime. quo quidem dempto quis tam esset amens, qui semper in laboribus et periculis uiueret? loquor de principibus; quid? poëtae nonne post mortem nobilitari uolunt? unde ergo illud: 'aspicite, o ciues, senis enni imaginis formam: hic uestrum panxit maxima facta patrum'? mercedem gloriae flagitat ab is quorum patres adfecerat gloria, idemque: 'nemo me lacrimis . . .  cur? uolito uiuos per ora uirum.' sed quid poëtas? opifices post mortem nobilitari uolunt. quid enim phidias sui similem speciem inclusit in clupeo mineruae, cum inscribere <nomen> non liceret? quid? nostri philosophi nonne in is libris ipsis, quos scribunt de contemnenda gloria, sua nomina inscribunt? 