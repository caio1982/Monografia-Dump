iu kal .  ian .   50 cicero attico sal. 'cottidiene' inquis 'a te accipiendae litterae sunt?' si habebo cui dem, cottidie. 'at iam ipse ades.' tum igitur cum uenero desinam. unas uideo mihi a te non esse redditas, quas l. quinctius, familiaris meus, cum ferret ad bustum basili uulneratus et despoliatus est. uidebis igitur num quid fuerit in iis quod me scire opus sit. et simul hoc διευκρινήσεις πρόβλημα sane πολιτικόν:—  cum sit necesse aut haberi caesaris rationem illo exercitum uel per senatum uel per tribunos pl. obtinente, aut persuaderi caesari ut tradat prouinciam atque exercitum et ita consul fiat,  aut, si id ei non persuadeatur, haberi comitia sine illius ratione illo patiente atque obtinente prouinciam, aut, si per tribunos pl. non patiatur <et> tamen quiescat, rem adduci ad interregnum, aut, si ob eam causam quod ratio eius non habeatur exercitum adducat, armis cum eo contendere, illum autem initium facere armorum aut statim nobis minus paratis aut tum cum comitiis amicis eius postulantibus ut e lege ratio habeatur impetratum non sit, ire autem ad arma aut hanc unam ob causam quod ratio non habeatur aut addita causa si forte tribunus pl. senatum impediens aut populum incitans notatus aut senatus consulto circumscriptus aut sublatus aut expulsus [sit] dicensue se expulsum ad illum confugerit, suscepto autem bello aut tenenda sit urbs aut ea relicta ille commeatu et reliquis copiis intercludendus—quod horum malorum, quorum aliquod certe subeundum est, minimum putes.  dices profecto persuaderi illi ut tradat exercitum et ita consul fiat. est omnino id eius modi ut, si ille eo descendat, contra dici nihil possit, idque eum, si non obtinet ut ratio habeatur retinentis exercitum, non facere miror; nobis autem, ut quidam putant, nihil est timendum magis quam ille consul. 'at sic malo' inquies 'quam cum exercitu.' certe; sed istuc ipsum 'sic' [o] magnum malum putat aliquis, neque ei remedium est ullum; cedendum est, si id uolet. 'uide consulem illum iterum quem  uidisti consulatu priore.' 'at tum imbecillus plus' inquit 'ualuit quam tota res publica. quid nunc putas?' et eo consule pompeio certum est esse in hispania. o rem miseram! si quidem id ipsum deterrimum est quod recusari non potest, et quod ille si faciat, iam a bonis omnibus summam ineat gratiam.  tollamus igitur hoc quo illum posse adduci negant; de reliquis quid est deterrimum? concedere illi quod, ut idem dicit, impudentissime postulat. nam quid impudentius? tenuisti prouinciam per annos decem non tibi a senatu sed a te ipso per uim et per factionem datos; praeteriit tempus non legis sed libidinis tuae, fac tamen legis; ut succedatur decernitur; impedis et ais 'habe meam rationem'. habe tu nostram. exercitum tu habeas diutius quam populus iussit, inuito senatu? 'depugnes oportet, nisi concedis.' cum bona quidem spe, ut ait idem, uel uincendi uel in libertate moriendi. iam si pugnandum est, quo tempore, in casu, quo consilio, in temporibus situm est. itaque te in ea quaestione non exerceo. ad ea quae dixi adfer si quid habes. equidem dies noctesque torqueor. 