uidetis praetores per hos annos interdicere hoc modo, <uelut inter> me et m. claudium:  unde dolo malo tuo, m. tulli, m. claudius aut familia aut procurator eius ui detrusus est , cetera ex formula. si, ubi ita interdictum est et sponsio facta, ego me ad iudicem sic defendam <ut> ui me deiecisse confitear, dolo malo negem, ecquis me audiat? non opinor equidem, quia, si ui deieci m. claudium, dolo malo deieci; in ui enim dolus malus inest, et claudio utrumuis satis est planum facere, uel se a me ipso ui deiectum esse uel me consilium inisse ut ui deiceretur. plus igitur <datur> claudio, cum <ita> interdicitur, unde dolo malo meo ui deiectus sit, quam si daretur, unde a me ui deiectus esset. nam in hoc posteriore, nisi ipse egomet deiecissem, uincerem sponsionem; in illo priore, ubi dolus malus additur,  siue consilium inissem, siue ipse deiecissem, necesse erat te dolo malo meo ui deiectum iudicari. hoc persimile atque adeo plane idem est in hoc iudicio, recuperatores. quaero enim abs te, si ita iudicium datum esset:  quantae pecuniae paret a familia p. fabii  < ui >  hominibus armatis damnum m. tullio datum , quid haberes quod diceres? nihil, opinor. fateris enim omnia et familiam p. fabi fecisse et ui hominibus armatis fecisse. quod additum est ' dolo malo ,' id te adiuuare putas in quo opprimitur et excluditur omnis tua defensio? nam si additum id non esset ac tibi libitum esset ita defendere, tuam familiam non fecisse, uinceres, si id probare potuisses. nunc, siue illa defensione uti uoluisses siue hac qua uteris, condemneris necesse est; nisi putamus eum <in iudi>cium uenire qui consilium inierit, illum qui fecerit non uenire, cum consilium sine facto intellegi possit, factum sine consilio non possit. an, quod factum eius modi est ut sine occulto consilio, sine nocte, sine ui, sine damno alterius, sine armis, sine caede, sine maleficio fieri non potuerit, id sine dolo malo factum iudicabitur? an, qua in re praetor illi improbam defensionem tolli uoluit, in ea re mihi difficiliorem actionem factam putabitis? hic mihi isti singulari ingenio uidentur esse qui et id quod mihi contra illos datum est ipsi adripiunt et scopulo atque saxis pro portu stationeque utuntur. nam in dolo malo uolunt delitiscere, in quo, non modo cum omnia ipsi fecerunt quae fatentur, uerum etiam si per alios id fecissent, haererent ac tenerentur. ego non in una re sola, quod mihi satis est, neque in uniuersa re solum, sed singillatim in omnibus dolum malum exstare dico. consilium capiunt ut ad seruos  m. tulli ueniant; dolo malo faciunt. arma capiunt; dolo malo faciunt. tempus ad insidiandum atque celandum idoneum eligunt; dolo malo faciunt. ui in tectum inruunt; in ipsa ui dolus est. occidunt homines, tectum diruunt; nec homo occidi nec consulto alteri damnum dari sine dolo malo potest. ergo si omnes partes sunt eius modi ut in singulis dolus malus haereat, uniuersam rem et totum facinus sine dolo malo factum iudicabitis? 