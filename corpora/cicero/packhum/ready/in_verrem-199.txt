laudent te iam sane mamertini, quoniam ex tota prouincia soli sunt qui te saluum uelint, ita tamen laudent ut heius, qui princeps legationis est, adsit, ita laudent ut ad ea quae rogati erunt mihi parati sint respondere. ac ne subito a me opprimantur, haec sum rogaturus: nauem populo romano debeantne? fatebuntur. praebuerintne praetore c. uerre? negabunt. aedificarintne nauem onerariam maximam publice, quam uerri dederunt? negare non poterunt. frumentum ab iis sumpseritne c. uerres,  quod populo romano mitteret, sicuti superiores? negabunt. quid militum aut nautarum per triennium dederint? nullum datum dicent. fuisse messanam omnium istius furtorum ac praedarum receptricem negare non poterunt; permulta multis nauibus illinc exportata, hanc nauem denique maximam, a mamertinis datam, onustam cum isto profectam fatebuntur.  quam ob rem tibi habe sane istam laudationem mamertinorum; syracusanam quidem ciuitatem ut abs te adfecta est ita in te esse animatam uidemus, apud quos etiam uerria illa flagitiosa sublata sunt. etenim minime conueniebat ei deorum honores haberi qui simulacra deorum abstulisset. etiam hercule illud in syracusanis merito reprehenderetur, si, cum diem festum ludorum de fastis suis sustulissent celeberrimum et sanctissimum, quod eo ipso die syracusae a marcello captae esse dicuntur, idem diem festum uerris nomine agerent, cum iste a syracusanis quae ille calamitosus dies reliquerat ademisset. at uidete hominis impudentiam atque adrogantiam, iudices, qui non solum uerria haec turpia ac ridicula ex heracli pecunia constituerit, uerum etiam marcellia tolli imperarit, ut ei sacra facerent quotannis cuius opera omnium annorum sacra deosque patrios amiserant, eius autem familiae dies festos tollerent per quam ceteros quoque festos dies recuperarant. 