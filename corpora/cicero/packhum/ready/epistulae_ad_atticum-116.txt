mai .  uel in .  iun .   50  tarsum iter faciens cicero attico sal. etsi nihil sane habebam noui quod post accidisset quam dedissem ad te philogeni liberto tuo litteras, tamen cum philotimum romam remitterem, scribendum aliquid ad te fuit. ac primum illud quod me maxime angebat (non quo me aliquid iuuare posses; quippe; res enim est in manibus, tu autem abes longe gentium, 'πολλὰ δ’ ἐν μεταιχμίῳ νότος κυλίνδει κύματ’ εὐρείης ἁλός'):  obrepit dies, ut uides (mihi enim a. d.  iii  kal. sext. de prouincia decedendum est), nec succeditur. quem relinquam qui prouinciae praesit? ratio quidem et opinio hominum postulat fratrem, primum quod uidetur esse honos, nemo igitur potior; deinde quod solum habeo praetorium. pomptinus enim ex pacto et conuento (nam ea lege exierat) iam a me discesserat. quaestorem nemo dignum putat; etenim est leuis, libidinosus, tagax. de fratre autem primum illud est: persuaderi ei non posse arbitror; odit enim prouinciam, et hercule nihil odiosius, nihil molestius. deinde ut mihi nolit negare, quidnam mei sit offici? cum bellum esse in syria magnum putetur, id uideatur in hanc prouinciam erupturum, hic praesidi nihil sit, sumptus annuus decretus sit, uideaturne aut pietatis esse meae fratrem relinquere aut diligentiae nugarum aliquid relinquere? magna igitur, ut uides, sollicitudine adficior, magna inopia consili. quid quaeris? toto negotio nobis opus non fuit. quanto tua prouincia melior! decedes cum uoles, nisi forte iam decessisti; quem uidebitur praeficies thesprotiae et chaoniae. necdum tamen ego quintum conueneram, ut iam si id placeret scirem possetne ab eo impetrari; nec tamen, si posset, quid uellem habebam. hoc est igitur eius modi.  reliqua plena adhuc et laudis et gratiae, digna iis libris quos dilaudas: conseruatae ciuitates, cumulate publicanis satis factum; offensus contumelia nemo, decreto iusto et seuero perpauci, nec tamen quisquam ut queri audeat; res gestae dignae triumpho, de quo ipso nihil cupide agemus, sine tuo  quidem consilio certe nihil. clausula est difficilis in tradenda prouincia; sed haec deus aliquis gubernabit.  de urbanis rebus scilicet plura tu scis, saepius et certiora audis; equidem doleo non me tuis litteris certiorem fieri. huc enim odiosa adferebantur de curione, de paulo; non quo ullum periculum uideam stante pompeio uel etiam sedente, ualeat modo; sed mehercule curionis et pauli, meorum familiarium, uicem doleo. formam igitur mihi totius rei publicae, si iam es romae aut cum eris, uelim mittas quae mihi obuiam ueniat, ex qua me fingere possim et praemeditari quo animo accedam ad urbem; est enim quiddam aduenientem non esse peregrinum atque hospitem.  et quod paene praeterii, bruti tui causa, ut saepe ad te scripsi, feci omnia. cyprii numerabant; sed scaptius centesimis renouato in singulos annos faenore contentus non fuit. ariobarzanes non in pompeium prolixior per ipsum quam per me in brutum. quem tamen ego praestare non poteram; erat enim rex perpauper aberamque ab eo ita longe ut nihil possem nisi litteris, quibus pugnare non destiti. summa haec est: pro ratione pecuniae liber<al>ius est brutus tractatus quam pompeius. bruto curata hoc anno talenta circiter  c , pompeio in sex mensibus promissa  cc . iam in appi negotio quantum tribuerim bruto dici uix potest. quid est igitur quod laborem? amicos habet meras nugas, ma<ti>nium, scaptium; qui quia non habuit <a> me turmas equitum quibus cyprum uexaret, ut ante me fecerat,  fortasse suscenset, aut quia praefectus non est, quod ego nemini tribui negotiatori (non c. uennonio, meo familiari, non tuo, m. laenio), et quod tibi romae ostenderam me seruaturum; in quo perseueraui. sed quid poterit queri is qui auferre pecuniam cum posset noluit? †aut scaptius† qui in cappadocia fuit puto esse satis factum. is a me tribunatum cum accepisset, quem ego ex bruti litteris ei detulissem, postea scripsit ad me se uti nolle eo tribunatu.  gauius est quidam, cui cum praefecturam detulissem bruti rogatu multa et dixit et fecit cum quadam mea contumelia, p. clodi canis. is me nec proficiscentem apamea prosecutus est nec, cum postea in castra uenisset atque inde discederet, num quid uellem rogauit et fuit aperte mihi nescio qua re non amicus. hunc ego si in praefectis habuissem, quem tu me hominem putares? qui, ut scis, potentissimorum hominum contumaciam numquam tulerim, ferrem huius adseculae? etsi hoc plus est quam ferre, tribuere etiam aliquid benefici et honoris. is igitur gauius, cum apameae me nuper uidisset romam proficiscens, me ita appellauit <ut> culleolum uix auderem: 'unde' inquit 'me iubes petere cibaria praefecti?' respondi lenius quam putabant oportuisse qui aderant, me non instituisse iis dare cibaria quorum opera non essem usus. abiit iratus. huius nebulonis oratione si brutus moueri potest, licebit eum solus ames, me aemulum non habebis. sed illum eum futurum esse  puto qui esse debet; tibi tamen causam notam esse uolui et ad ipsum haec perscripsi diligentissime. omnino (soli enim sumus) nullas umquam ad me litteras misit brutus, ne proxime quidem de appio, in quibus non inesset adrogans et ἀκοινονόητον aliquid. tibi autem ualde solet in ore esse. 'granius autem non contemnere se et reges odisse superbos.' in quo tamen ille mihi risum magis quam stomachum mouere solet; sed plane parum cogitat quid scribat aut ad quem.  q. cicero puer legit, ut opinor, et certe, epistulam inscriptam patri suo; solet enim aperire, idque de meo consilio, si quid forte sit quod opus sit sciri. in ea autem epistula erat idem illud de sorore quod ad me. mirifice conturbatum uidi puerum; lacrimans mecum est questus. quid quaeris? miram in eo pietatem, suauitatem humanitatemque perspexi; quo maiorem spem habeo nihil fore aliter ac deceat. id te igitur scire uolui.  ne illud quidem praetermittam. hortensius filius fuit laodiceae gladiatoribus, flagitiose et turpiter. hunc ego patris causa uocaui ad cenam quo die uenit, et eiusdem patris causa nihil amplius. is mihi dixit se athenis me exspectaturum ut mecum decederet. 'recte' inquam; quid enim dicerem? omnino puto nihil esse quod dixit; nolo quidem, ne offendam patrem, quem mehercule multum diligo. sin fuerit meus comes, moderabor ita ne quid eum offendam quem minime uolo.  haec sunt. etiam illud: orationem q. celeris mihi uelim  mittas contra m. seruilium. litteras mitte quam primum; si nihil <erit, id ipsum scribes, nihil> fieri, uel per tuum tabellarium. piliae et filiae salutem. cura ut ualeas.