xiii kal .  ian .   44 <m. cicero s. d. d. bruto imp. cos. desig.> cum tribuni pl. edixissent senatus adesset a. d. xiii kal. ian. haberentque in animo de praesidio consulum designa torum referre, quamquam statueram in senatum ante kal. ian. non uenire, tamen, cum eo die ipso edictum tuum propositum esset, nefas esse duxi aut ita haberi senatum ut de tuis diuinis in rem publicam meritis sileretur, quod factum esset nisi ego uenissem, aut etiam, si quid de te honorifice diceretur, me non adesse.  itaque in senatum ueni mane. quod cum esset animaduersum, frequentissimi senatores conuenerunt. quae de te in senatu egerim, quae in contione maxima dixerim, aliorum te litteris malo cognoscere; illud tibi persuadeas uelim, me omnia quae ad tuam dignitatem augendam pertinebunt, quae est per se amplissima, summo semper studio suscepturum et defensurum. quod quamquam intellego me cum multis esse facturum, tamen appetam huius rei principatum.