quid ergo? inimici oratio, uana praesertim, tam improbe in clarissimos uiros coniecta me mouit? me uero non illius oratio, sed eorum taciturnitas in quos illa oratio tam improba conferebatur; qui tum, quamquam ob alias causas tacebant, tamen hominibus omnia timentibus tacendo loqui, non infitiando confiteri uidebantur. illi autem aliquo tum timore perterriti, quod acta illa atque omnis res anni superioris labefactari a praetoribus, infirmari a senatu atque a principibus ciuitatis putabant, tribunum popularem a se alienare nolebant, suaque sibi propiora esse pericula quam mea loquebantur. sed tamen et crassus a consulibus meam causam suscipiendam esse dicebat, et eorum fidem pompeius implorabat neque se priuatum publice susceptae causae defuturum esse dicebat; quem uirum studiosum mei, cupidissimum rei publicae conseruandae, domi meae certi homines ad eam rem positi monuerunt ut esset cautior, eiusque uitae a me insidias apud me domi positas esse dixerunt; atque hanc eius suspicionem alii litteris mittendis, alii nuntiis, alii coram ipsi excitauerunt, ut ille, cum a me certe nihil timeret, ab illis, ne quid meo nomine molirentur, sibi cauendum putaret. ipse autem caesar, quem maxime homines ignari ueritatis mihi esse iratum putabant, erat ad  portas, erat cum imperio; erat in italia eius exercitus, inque eo exercitu ipsius tribuni plebis, inimici mei, fratrem praefecerat.  haec ergo cum uiderem,—neque enim erant occulta,—senatum, sine quo ciuitas stare non posset, omnino de ciuitate esse sublatum; consules, qui duces publici consili esse deberent, perfecisse ut per ipsos publicum consilium funditus tolleretur; eos qui plurimum possent opponi omnibus contionibus falso, sed formidolose tamen, auctores ad perniciem meam; contiones haberi cotidie contra me; uocem pro me ac pro re publica neminem mittere; intenta signa legionum existimari ceruicibus ac bonis uestris falso, sed putari tamen; coniuratorum copias ueteres et effusam illam ac superatam catilinae importunam manum nouo duce et insperata commutatione rerum esse renouatam:—haec cum uiderem, quid agerem, iudices? scio enim tum non mihi uestrum studium, sed meum prope uestro defuisse. contenderem contra tribunum plebis priuatus armis? uicissent improbos boni, fortes inertis; interfectus esset is qui hac una medicina sola potuit a rei publicae peste depelli. quid deinde? quis reliqua praestaret? cui denique erat dubium quin ille sanguis tribunicius, nullo praesertim publico consilio profusus, consules ultores et defensores esset habiturus? cum quidam in contione dixisset aut mihi semel pereundum aut bis esse uincendum. quid erat bis uincere? id profecto, ut, <si> cum amentissimo tribuno plebis decertassem, cum consulibus ceterisque eius ultoribus dimicarem. ego uero, uel si pereundum fuisset ac non accipienda plaga mihi sanabilis, illi  mortifera qui imposuisset, semel perire tamen, iudices, maluissem quam bis uincere; erat enim illa altera eius modi contentio ut neque uicti neque uictores rem publicam tenere possemus. quid, si in prima contentione ui tribunicia uictus in foro cum multis bonis uiris concidissem? senatum consules, credo, uocassent, quem totum de ciuitate delerant; ad arma uocassent, qui ne uestitu quidem defendi rem publicam sissent; a tribuno plebis post interitum dissedissent, qui eandem horam meae pestis et suorum praemiorum esse uoluissent. 