c .  kal .  quint .   54 cicero attico sal. occupationum mearum uel hoc signum erit quod epistula librari manu est. de epistularum frequentia te nihil accuso, sed pleraeque tantum modo mihi nuntiabant ubi esses quod erant abs te, uel etiam significabant recte esse. quo in genere maxime  delectarunt duae fere eodem tempore abs te buthroto datae; scire enim uolebam te commode nauigasse. sed haec epistularum frequentia non tam ubertate sua quam crebritate delectauit: illa fuit grauis et plena rerum quam mihi m. paccius, hospes tuus, reddidit. ad eam rescribam igitur, et hoc quidem primum. paccio et uerbis et re ostendi quid tua commendatio ponderis haberet. itaque in intimis est meis, cum antea notus non fuisset.  nunc pergam ad cetera. uarro, de quo ad me scribis, includetur in aliquem locum, si modo erit locus. sed nosti genus dialogorum meorum. ut in oratoriis, quos tu in caelum fers, non potuit mentio fieri cuiusquam ab iis qui disputant nisi eius qui illis notus aut auditus esset, <ita> hanc ego de re publica quam institui disputationem in africani personam et phili et laeli <et> manili contuli. adiunxi adulescentis q. tuberonem, p. rutilium, duo laeli generos, scaeuolam et fannium. itaque cogitabam, quoniam in singulis libris utor prohoemiis ut aristoteles in iis quos ἐξωτερικοὺς uocat, aliquid efficere ut non sine causa istum appellarem, id quod intellego tibi placere. utinam modo conata efficere possim! rem enim, quod te non fugit, magnam complexus sum et plurimi oti, quo ego maxime egeo.  quod in iis libris quos laudas personam desideras scaeuolae, non eam temere dimoui, sed feci idem quod in πολιτείᾳ deus ille noster plato. cum in piraeum socrates uenisset ad cephalum, locupletem et festiuum senem, quoad primus ille sermo  habe[re]tur, adest in disputando senex; deinde, cum ipse quoque commodissime locutus esset, ad rem diuinam dicit se uelle discedere neque postea reuertitur. credo platonem uix putasse satis consonum fore si hominem id aetatis in tam longo sermone diutius retinuisset. multo ego magis hoc mihi cauendum putaui in scaeuola, qui et aetate et ualetudine erat ea qua esse meministi et iis honoribus ut uix satis decorum uideretur eum pluris dies esse in crassi tusculano. et erat primi libri sermo non alienus a scaeuolae studiis; reliqui libri τεχνολογίαν habent, ut scis. huic ioculatorem senem illum, ut noras, interesse sane nolui.  de re piliae quod scribis, erit mihi curae. etenim est luculenta res aureliani, ut scribis, indiciis, et in eo me etiam tulliae meae uenditabo. uestorio non desum; gratum enim tibi id esse intellego et ut ille intellegat curo. sed scis qui; cum habeat duo facilis, nihil difficilius.  nunc ad ea <quae> quaeris de c. catone. lege iunia et licinia scis absolutum; fufia ego tibi nuntio absolutum iri, neque patronis suis tam libentibus quam accusatoribus. is tamen et mecum et cum milone in gratiam rediit. drusus reus est factus a lucretio. iudicibus reiciendis <dies> a. d.  u  non. quint. de procilio rumores non boni; sed iudicia nosti. hirrus cum domitio in gratia est. senatus consultum quod hi consules  de prouinciis fecerunt, 'quicumque posthac . . . ', non mihi uidetur esse ualiturum.  de messalla quod quaeris, quid scribam nescio. numquam ego uidi tam paris candidatos. messallae copias nosti. scaurum triarius reum fecit. si quaeris, nulla est magnopere commota συμπάθεια, sed tamen habet aedilitas eius memoriam non ingratam et est pondus apud rusticos in patris memoria. reliqui duo plebeii sic exaequantur [ut] domitius ut ualeat amicis, adiuuetur tamen non gratissimo munere, memmius caesaris commendetur militibus, pompei gratia nitatur. quibus si non ualuerit, putant fore aliquem qui comitia in aduentum caesaris detrudat, catone praesertim absoluto.  paccianae epistulae respondi; cognosce cetera. ex fratris litteris incredibilia quaedam de caesaris in me amore cognoui, eaque sunt ipsius caesaris uberrimis litteris confirmata. britannici belli exitus exspectatur; constat enim aditus insulae esse muratos mirificis molibus. etiam illud iam cognitum est, neque argenti scrupulum esse ullum in illa insula neque ullam spem praedae nisi ex mancipiis; ex quibus nullos puto te litteris aut musicis eruditos exspectare.  paulus in medio foro basilicam iam paene texerat isdem antiquis columnis. illam autem quam locauit facit magnificentissimam. quid quaeris? nihil gratius illo monumento, nihil gloriosius. itaque caesaris amici, me dico et oppium dirumparis licet, <in> monumentum illud quod tu tollere laudibus  solebas, ut forum laxaremus et usque ad atrium libertatis explicaremus, contempsimus sescenties sestertium; cum priuatis non poterat transigi minore pecunia. efficiemus rem gloriosissimam. nam in campo martio saepta tributis comitiis marmorea sumus et tecta facturi eaque cingemus excelsa porticu ut mille passuum conficiatur. simul adiungetur huic operi uilla etiam publica. dices 'quid mihi hoc monumentum proderit?' at quid id laboramus? <habes> res romanas. non enim te puto de lustro, quod iam desperatum est, aut de iudiciis quae lege clodia fiunt quaerere.  nunc te obiurgari patere, si iure. scribis enim in ea epistula quam c. decimius mihi reddidit buthroto datam in asiam tibi eundum esse te arbitrari. mihi mehercule nihil uidebatur esse in quo tantulum interesset utrum per procuratores ageres an per te ipsum ut a nobis totiens et tam longe abesses. sed haec mallem integra re tecum egisse; profecto enim aliquid egissem. nunc reprimam susceptam obiurgationem. hoc quod dixi tantum utinam ualeat ad celeritatem reditus tui!  ego ad te propterea minus saepe scribo quod certum non habeo ubi sis aut ubi futurus sis; huic tamen nescio cui, quod uidebatur is te uisurus esse, putaui dandas esse litteras. tu quoniam iturum te in asiam esse putas, ad quae tempora te exspectemus facias me certiorem uelim, et de eutychide quid egeris. 