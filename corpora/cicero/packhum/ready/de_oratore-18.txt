quod uero impudentiam admiratus es eorum patronorum, qui aut, cum parua nescirent, magna profiterentur aut ea, quae maxima essent in iure ciuili, tractare auderent in causis, cum ea nescirent numquamque didicissent, utriusque rei facilis est et prompta defensio. nam neque illud est mirandum, qui, quibus uerbis coemptio fiat, nesciat, eundem eius mulieris, quae coemptionem fecerit, causam posse defendere; nec, si parui nauigi et magni eadem est in gubernando scientia, idcirco qui, quibus uerbis erctum cieri oporteat, nesciat, idem erciscundae familiae causam agere non possit. nam, quod maximas centumuiralis causas in iure positas protulisti, quae tandem earum causa fuit, quae ab homine eloquenti iuris imperito non ornatissime potuerit dici? quibus quidem in causis omnibus, sicut in ipsa m'. curi, quae abs te nuper est dicta, et in c. hostili mancini controuersia atque in eo puero, qui ex altera natus erat uxore, non remisso nuntio superiori, fuit inter peritissimos homines summa de iure dissensio: quaero igitur, quid adiuuerit oratorem in his causis iuris scientia, cum hic iuris  consultus superior fuerit discessurus, qui esset non suo artificio, sed alieno, hoc est, non iuris scientia, sed eloquentia, sustentatus. equidem hoc saepe audiui: cum aedilitatem p. crassus peteret eumque maior natu et iam consularis ser. galba adsectaretur, quod crassi filiam gaio filio suo despondisset, accessisse ad crassum consulendi causa quendam rusticanum, qui cum crassum seduxisset atque ad eum rettulisset responsumque ab eo uerum magis quam ad suam rem accommodatum abstulisset, ut eum tristem galba uidit, nomine appellauit quaesiuitque, qua de re ad crassum rettulisset; ex quo ut audiuit commotumque ut uidit hominem, "suspenso" inquit "animo et occupato crassum tibi respondisse uideo," deinde ipsum crassum manu prehendit et "heus tu," inquit "quid tibi in mentem uenit ita respondere?" tum ille fidenter homo peritissimus confirmare ita se rem habere, ut respondisset, nec dubium esse posse; galba autem adludens uarie et copiose multas similitudines adferre multaque pro aequitate contra ius dicere; atque illum, cum disserendo par esse non posset— quamquam fuit crassus in numero disertorum, sed par galbae nullo modo—ad auctores confugisse et id, quod ipse diceret, et in p. muci fratris sui libris et in sex. aeli commentariis scriptum protulisse ac tamen concessisse galbae disputationem sibi probabilem et prope ueram uideri. ac tamen, quae causae sunt eius modi, ut de earum iure dubium esse non possit, omnino in iudicium uocari non solent. num quis eo testamento, quod paterfamilias ante fecit quam ei filius natus esset, hereditatem petit? nemo; quia constat agnascendo rumpi testamentum; ergo in hoc genere iuris iudicia nulla sunt: licet igitur impune oratori omnem hanc partem iuris non controuersi ignorare, quae pars sine dubio multo maxima est; in eo autem iure, quod  ambigitur inter peritissimos, non est difficile oratori eius partis, quamcumque defendet, auctorem aliquem inuenire; a quo cum amentatas hastas acceperit, ipse eas oratoris lacertis uiribusque torquebit. nisi uero—bona uenia huius optimi uiri dixerim—scaeuolae tu libellis aut praeceptis soceri tui causam m'. curi defendisti, non adripuisti patrocinium aequitatis et defensionem testamentorum ac uoluntatis mortuorum. ac mea quidem sententia—frequens enim te audiui atque adfui—multo maiorem partem sententiarum sale tuo et lepore et politissimis facetiis pellexisti, cum et illud nimium acumen inluderes et admirarere ingenium scaeuolae qui excogitasset nasci prius oportere quam emori; cumque multa conligeres et ex legibus et ex senatus consultis et ex uita ac sermone communi non modo acute sed etiam ridicule ac facete, ubi si uerba, non rem sequeremur, confici nihil posset: itaque hilaritatis plenum iudicium ac laetitiae fuit; in quo quid tibi iuris ciuilis exercitatio profuerit, non intellego; dicendi uis egregia, summa festiuitate et uenustate coniuncta, profuit. ipse ille mucius paterni iuris defensor et quasi patrimoni propugnator sui, quid in illa causa, cum contra te diceret, attulit, quod de iure ciuili depromptum uideretur? quam legem recitauit? quid patefecit dicendo, quod fuisset imperitis occultius? nempe eius omnis oratio uersata est in eo, ut scriptum plurimum ualere oportere defenderet; at in hoc genere pueri apud magistros exercentur omnes, cum in eius modi causis alias scriptum, alias aequitatem defendere docentur. et, credo, in illa militis causa, si tu aut heredem aut militem defendisses, ad hostilianas te actiones, non ad tuam uim et oratoriam facultatem contulisses: tu uero, uel si testamentum defenderes, sic ageres, ut omne omnium testamentorum ius in eo iudicio positum uideretur, uel si causam ageres militis, patrem eius, ut soles, dicendo a mortuis excitasses; statu isses ante oculos; complexus esset filium flensque eum centum uiris commendasset; lapides me hercule omnis flere ac lamentari coegisses, ut totum illud  uti lingua nuncupassit  non in  xii  tabulis, quas tu omnibus bibliothecis anteponis, sed in magistri carmine scriptum uideretur. 