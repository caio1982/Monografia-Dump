haec ergo argumentatio, quae dicitur artis expers, in testimonio posita est. testimonium autem nunc dicimus omne quod ab aliqua re externa sumitur ad faciendam fidem. persona autem non qualiscumque est testimoni pondus habet; ad fidem enim faciendam auctoritas quaeritur; sed auctoritatem aut natura aut tempus affert. naturae auctoritas in uirtute inest maxima; in tempore autem multa sunt quae afferant auctoritatem: ingenium, opes, aetas, fortuna, ars, usus, necessitas, concursio etiam non numquam rerum fortuitarum. nam et ingeniosos et opulentos et aetatis spatio probatos dignos quibus credatur putant; non recte fortasse, sed uulgi opinio mutari uix potest ad eamque omnia dirigunt et qui iudicant et qui existimant. qui enim rebus his quas dixi excellunt, ipsa uirtute uidentur excellere.  sed reliquis quoque rebus quas modo enumeraui quamquam in his nulla species uirtutis est, tamen interdum confirmatur fides, si aut ars quaedam adhibetur—magna est enim uis ad persuadendum scientiae—aut usus; plerumque enim creditur eis qui experti sunt. facit etiam necessitas fidem, quae tum a corporibus tum ab animis nascitur. nam  et uerberibus, tormentis, igni fatigati quae dicunt ea uidetur ueritas ipsa dicere, et quae perturbationibus animi, dolore, cupiditate, iracundia, metu, qui necessitatis uim habent, afferunt auctoritatem et fidem.  cuius generis etiam illa sunt ex quibus uerum nonnunquam inuenitur, pueritia, somnus, imprudentia, uinolentia, insania. nam et parui saepe indicauerunt aliquid, quo id pertineret ignari, et per somnum, uinum, insaniam multa saepe patefacta sunt. multi etiam in res odiosas imprudenter inciderunt, ut staieno nuper accidit, qui ea locutus est bonis uiris subauscultantibus pariete interposito, quibus patefactis in iudiciumque prolatis ille rei capitalis iure damnatus est. huic simile quiddam de lacedaemonio pausania accepimus. 