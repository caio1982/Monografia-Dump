balbus ciceroni imp. sal. s. u. b. postea quam litteras communis cum oppio ad te dedi, ab caesare epistulam accepi cuius exemplum tibi misi; ex quibus perspicere poteris quam cupiat concordiam <suam> et pompei reconciliare et quam remotus sit ab omni crudelitate; quod eum sentire, ut debeo, ualde gaudeo. de te et tua fide et pietate idem mehercule, mi cicero, sentio quod tu, non posse tuam famam et officium sustinere ut contra eum arma feras a quo tantum beneficium te accepisse  praedices. caesarem hoc idem probaturum exploratum pro singulari eius humanitate habeo, eique cumulatissime satis facturum te certo scio cum nullam partem belli contra eum suscipias neque socius eius aduersariis fueris. atque hoc non solum in te, tali et tanto uiro, satis habebit, sed etiam mihi ipse sua concessit uoluntate ne in iis castris essem quae contra lentulum aut pompeium futura essent, quorum beneficia maxima haberem, sibique satis esse dixit si togatus urbana officia sibi praestitissem quae etiam illis, si uellem, praestare possem. itaque nunc romae omnia negotia lentuli procuro, sustineo, meumque officium, fidem, pietatem <in> iis praesto. sed mehercule rursus iam abiectam compositionis spem non desperatissimam esse puto, quoniam caesar est ea mente qua optare debemus.  hac re mihi placet, si tibi uidetur, te ad eum scribere et ab eo praesidium petere, ut petisti a pompeio me quidem adprobante temporibus milonianis. praestabo, si caesarem bene noui, eum prius tuae dignitatis quam suae utilitatis rationem habiturum.  haec quam prudenter tibi scribam nescio, sed illud certe scio, me ab singulari amore ac beneuolentia quaecumque scribo tibi scribere, quod te (ita incolumi caesare moriar!) tanti facio ut paucos aeque ac te caros habeam. de hac re cum aliquid constitueris, uelim mihi scribas. nam non mediocriter laboro <ut> utrique, ut uis, tuam beneuolentiam praestare possis quam mehercule te praestaturum confido. fac ualeas. 