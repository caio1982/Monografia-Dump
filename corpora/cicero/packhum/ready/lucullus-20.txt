tum mihi catulus 'si te' inquit 'luculli oratio flexit, quae est habita memoriter accurate copiose, taceo neque te quo minus si tibi ita uideatur sententiam mutes deterrendum puto. illud uero non censuerim, ut eius auctoritate moueare. tantum enim te [non] modo monuit' inquit adridens, 'ut caueres ne quis inprobus tribunus plebis, quorum uides quanta copia semper futura sit, arriperet te et in contione quaereret  qui tibi constares cum idem negares quicquam certi posse reperiri idem te conperisse dixisses. hoc quaeso caue ne te terreat. de causa autem ipsa malim quidem te ab hoc dissentire; sin cesseris, non magnopere mirabor: memini enim antiochum ipsum, cum annos multos alia sensisset, simul ac uisum sit sententia destitisse.'  haec cum dixisset catulus, me omnes intueri. tum ego non minus conmotus quam soleo in causis maioribus huius modi quadam oratione sum exorsus.  'me catule oratio luculli de ipsa re ita mouit ut docti hominis et copiosi et parati et nihil praetereuntis eorum quae pro illa causa dici possent, non tamen ut ei respondere posse diffiderem; auctoritas autem tanta plane me mouebat, nisi tu opposuisses non minorem tuam. adgrediar igitur, si pauca ante quasi de fama mea dixero. ego enim si aut ostentatione aliqua adductus aut studio certandi ad hanc potissimum philosophiam me adplicaui, non modo stultitiam meam sed etiam mores et naturam condemnandam puto. nam si in minimis rebus pertinacia reprehenditur, calumnia etiam coercetur, ego de omni statu consilioque totius uitae aut certare cum aliis pugnaciter aut frustrari cum alios tum etiam me ipsum uelim? itaque nisi ineptum putarem in tali disputatione id facere quod cum de re publica disceptatur fieri interdum solet, iurarem per iouem deosque penates me et ardere studio ueri reperiendi et ea sentire quae dicerem. qui enim possum non cupere uerum inuenire, cum gaudeam si simile ueri quid inuenerim? sed ut hoc pulcherrimum esse iudico, uera uidere,  sic pro ueris probare falsa turpissimum est. nec tamen ego is sum qui nihil umquam falsi adprobem qui numquam adsentiar qui nihil opiner; sed quaerimus de sapiente. ego uero ipse et magnus quidam sum opinator (non enim sum sapiens) et meas cogitationes sic dirigo, non ad illam paruulam cynosuram, qua "fidunt duce nocturna phoenices in alto", ut ait aratus, eoque directius gubernant quod eam tenent quae "cursu interiore breui conuertitur orbe"â€”sed helicen et clarissimos septentriones id est rationes has latiore specie non ad tenue limatas; eo fit ut errem et uager latius. sed non de me, ut dixi, sed de sapiente quaeritur. uisa enim ista cum acriter mentem sensumue pepulerunt accipio iisque interdum etiam adsentior. nec percipio tamen: nihil enim arbitror posse percipi. non sum sapiens; itaque uisis cedo nec possum resistere. sapientis autem hanc censet arcesilas uim esse maximam zenoni adsentiens, cauere ne capiatur, ne fallatur uidere; nihil est enim ab ea cogitatione, quam habemus de grauitate sapientis, errore leuitate temeritate diiunctius. quid [quid] igitur loquar de firmitate sapientis? quem quidem nihil opinari tu quoque luculle concedis. quod quoniam a te probatur, ut praepostere tecum agam iam (mox referam me ad ordinem), haec primum conclusio quam habeat uim considera: "si ulli rei sapiens adsentietur umquam, aliquando etiam opinabitur; numquam autem opinabitur; nulli igitur rei adsentietur". hanc conclusionem arcesilas probabat;  confirmabat enim et primum et secundum. carneades non numquam secundum illud dabat, adsentiri aliquando; ita sequebatur etiam opinari, quod tu non uis, et recte ut mihi uideris. sed illud primum, sapientem si adsensurus esset etiam opinaturum, falsum esse stoici dicunt et eorum adstipulator antiochus; posse enim eum falsa a ueris et quae non possint percipi ab iis quae possint distinguere. nobis autem primum etiam si quid percipi possit tamen ipsa consuetudo adsentiendi periculosa esse uidetur et lubrica. quam ob rem cum tam uitiosum esse constet adsentiri quicquam aut falsum aut incognitum, sustinenda est potius omnis adsensio, ne praecipitet si temere processerit. ita enim finitima sunt falsa ueris eaque quae percipi non possunt <iis quae possunt> (si modo ea sunt quaedam; iam enim uidebimus), ut tam in praecipitem locum non debeat se sapiens committere. sin autem omnino nihil esse quod percipi possit a me sumpsero et quod tu mihi das accepero, sapientem nihil opinari, effectum illud erit, sapientem adsensus omnes cohibiturum, ut uidendum tibi sit idne malis an aliquid opinaturum esse sapientem. "neutrum" inquies "illorum" [nitamur]. nitamur igitur nihil posse percipi; etenim de eo omnis est controuersia. 