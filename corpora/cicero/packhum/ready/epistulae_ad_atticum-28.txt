xu uel xiu kal .  mai .(?)   59 cicero attico sal. subito cum mihi dixisset caecilius quaestor puerum se romam mittere, haec scripsi raptim ut tuos mirificos cum publio dialogos, cum eos de quibus scribis tum illum quem abdis et ais longum esse quae ad ea responderis perscribere, * * * ; illum uero qui nondum habitus est, quem illa βοῶπις, cum e solonio  redierit, ad te est relatura, sic uelim putes, nihil hoc posse mihi esse iucundius. si uero quae de me pacta sunt ea non seruantur, in caelo sum, ut sciat hic noster hierosolymarius traductor ad plebem quam bonam meis puti<di>ssimis orationibus gratiam rettulerit; quarum exspecta diuinam παλινῳδίαν. etenim, quantum coniectura auguramur, si erit nebulo iste cum his dynastis in gratia, non modo de 'cynico consulari' sed ne de istis quidem 'piscinarum tritonibus' poterit se iactare. non enim poterimus ulla esse inuidia spoliati opibus et illa senatoria potentia. sin autem ab iis dissentiet, erit absurdum in nos inuehi. uerum tamen inuehatur. festiue, mihi crede, et minore sonitu quam putaram orbis hic in re publica est conuersus, citius omnino quam potuit. id culpa catonis, sed rursus improbitate istorum, qui auspicia, qui aeliam legem, qui iuniam et liciniam, qui cae<ci>liam et didiam neglexerunt, qui omnia remedia rei publicae effuderunt, qui regna qu<as>i praedia tetrarchis, qui immanis pecunias paucis dederunt. uideo iam quo inuidia transeat et ubi sit habitatura. nihil me existimaris neque usu neque a theophrasto didicisse, nisi breui tempore desiderari nostra illa tempora uideris. etenim, si fuit inuidiosa senatus potentia, cum ea non ad populum sed ad tris homines immoderatos redacta sit, quid iam censes fore? proinde isti licet faciant quos uolunt consules, tribunos pl., denique etiam uatini strumam sacerdoti διβάφῳ uestiant, uidebis breui tempore magnos non modo eos qui nihil titubarunt sed etiam illum ipsum qui peccauit, catonem. nam nos quidem, si per istum tuum  sodalem publium licebit, σοφιστεύειν cogitamus; si ille cogit, at tantum dumtaxat nos defendere, et, quod est proprium artis huius, ἐπαγγέλλομαι 'ἄνδρ’ ἀπαμύνεσθαι ὅτε τις πρότερος χαλεπήνῃ'. patria propitia sit. habet a nobis, etiam si non plus quam debitum est, plus certe quam postulatum est. male uehi malo alio gubernante quam tam ingratis uectoribus bene gubernare. sed haec coram commodius.  nunc audi quod quaeris. antium me ex formiano recipere cogito a. d.  u  non. mai. antio uolo non. mai. proficisci in tusculanum. sed cum e formiano rediero (ibi esse usque ad prid. kal. mai. uolo) faciam statim te certiorem. terentia tibi salutem dicit καὶ Κικέρων ὁ μικρὸς ἀσπάζεται Τίτον τὸν Ἀθηναῖον.