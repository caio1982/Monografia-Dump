uide quam tibi defensionem patefecerim, quam iniquam in socios, quam remotam ab utilitate rei publicae, quam seiunctam a uoluntate ac sententia legis. tu, cum tibi ego frumentum in meis agris atque in mea ciuitate, denique  cum in iis locis in quibus es, uersaris, rem geris, prouinciam administras, paratus sim dare, angulum mihi aliquem eligas prouinciae reconditum ac derelictum? iubeas ibi me metiri quo portare non expediat, ubi emere non possim? improbum facinus, iudices, non ferendum, nemini lege concessum, sed fortasse adhuc in nullo etiam uindicatum! tamen ego hoc, quod ferri nego posse, uerri, iudices, concedo et largior. si ullo in loco eius prouinciae frumentum tanti fuit quanti iste aestimauit, hoc crimen in istum reum ualere oportere non arbitror. uerum enim uero, cum esset hs binis aut etiam ternis quibusuis in locis prouinciae, duodenos sestertios exegisti. si mihi tecum neque de annona neque de aestimatione tua potest esse controuersia, quid sedes, quid exspectas, quid defendis? utrum tibi pecuniae coactae conciliatae uidentur aduersus leges, aduersus rem publicam cum maxima sociorum iniuria, an uero id recte, ordine, e re publica, sine cuiusquam iniuria factum esse defendis?  cum tibi senatus ex aerario pecuniam prompsisset et singulos tibi denarios adnumerasset quos tu pro singulis modiis aratoribus solueres, quid facere debuisti? si quod l. piso ille frugi, qui legem de pecuniis repetundis primus tulit, cum emisses quanti esset, quod superaret pecuniae rettulisses; si ut ambitiosi homines aut benigni, cum pluris senatus aestimasset quam quanti esset annona, ex senatus aestimatione, non ex annonae ratione soluisses; sin, ut plerique faciunt, in quo erat aliqui quaestus, sed is honestus atque concessus, frumentum, quoniam uilius erat, ne emisses, sumpsisses id nummorum quod tibi senatus cellae nomine concesserat.  