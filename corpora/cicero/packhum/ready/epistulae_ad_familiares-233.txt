uii id .  iun .   43  romae m. cicero d. bruto cos. desig. s. d. mirabiliter, mi brute, laetor mea consilia measque sententias a te probari de decem uiris, de ornando adulescente. sed quid refert? mihi crede, homini non <parum> glorioso, plane iam, brute, frigeo. ὄργανον enim erat meum senatus; id iam est dissolutum. tantam spem attulerat exploratae uictoriae tua praeclara mutina eruptio, fuga antoni conciso exercitu ut omnium animi relaxati sint meaeque illae uehementes contentiones tamquam σκιαμαχίαι esse uideantur.  sed ut ad rem redeam, legionem martiam et quartam negant qui illas norunt ulla condicione ad te posse perduci. pecuniae quam desideras ratio potest haberi eaque habebitur. de bruto arcessendo caesareque ad italiae praesidium tenendo ualde tibi adsentior. sed, ut scribis, habes obtrectatores; quos equidem facillime sustineo, sed impediunt tamen. ex africa legiones exspectantur.  sed bellum istuc renatum mirantur homines. nihil tam praeter spem umquam; nam die tuo natali uictoria nuntiata in multa saecula uidebamus rem publicam liberatam. hi noui timores retexunt superiora. scripsisti autem ad me litteris iis quas id. mai. dedisti modo te accepisse a planco litteras non recipi antonium a lepido. id si ita est, omnia faciliora; sin aliter, magnum negotium. cuius exitum non extimesco. tuae partes sunt. ego plus quam feci facere non possum. te tamen, id quod spero, omnium maximum et clarissimum uidere cupio. 