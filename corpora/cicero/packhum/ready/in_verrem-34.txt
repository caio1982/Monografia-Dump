c. malleolo, quaestore cn. dolabellae, occiso duas sibi hereditates uenisse arbitratus est, unam quaestoriae procurationis, nam a dolabella statim pro quaestore iussus est esse; alteram tutelae, nam cum pupilli malleoli tutor esset, in bona eius impetum fecit. nam malleolus in prouinciam sic copiose profectus erat ut domi prorsus nihil relinqueret; praeterea pecunias occuparat apud populos et syngraphas fecerat, argenti optimi caelati grande pondus secum tulerat, nam ille quoque sodalis istius erat in hoc morbo et cupiditate; grande pondus argenti, familiam magnam, multos artifices, multos formosos homines reliquit. iste quod argenti placuit inuasit; quae mancipia uoluit abduxit; uina ceteraque quae in asia facillime comparantur, quae ille reliquerat, asportauit; reliqua uendidit, pecuniam exegit. cum ad hs uiciens quinquiens redegisse constaret, ut romam rediit, nullam litteram pupillo, nullam matri eius, nullam tutoribus reddidit; seruos artifices pupilli cum haberet domi, circum pedes autem homines formosos et litteratos, suos esse dicebat, se emisse. cum saepius mater et auia pueri postularent uti, si non redderet pecuniam nec rationem daret, diceret saltem quantum pecuniae malleoli deportasset, a multis efflagitatus aliquando dixit hs deciens; deinde in codicis extrema cera nomen infimum in flagitiosa litura fecit; expensa chrysogono seruo hs sescenta milia, accepta pupillo malleolo rettulit. quo modo ex deciens hs sescenta sint facta, quo modo dc  eodem modo quadrarint ut illa de cn. carbonis pecunia reliqua hs sescenta facta sint, quo modo chrysogono  expensa lata sint, cur id nomen infimum in lituraque sit, uos existimabitis. tamen hs sescenta milia cum accepta rettulisset, hs quinquaginta milia soluta non sunt; homines, posteaquam reus factus est, redditi <alii>, alii etiam nunc retinentur; peculia omnium uicariique retinentur. haec est istius praeclara tutela. en cui tuos liberos committas, en memoriam mortui sodalis, en metum uiuorum existimationis! cum tibi se tota asia spoliandam ac uexandam praebuisset, cum tibi exposita esset omnis ad praedandum pamphylia, contentus his tam opimis rebus non fuisti? manus a tutela, manus a pupillo, manus a sodalis filio abstinere non potuisti? iam te non siculi, non aratores, ut dictitas, circumueniunt, non hi qui decretis edictisque tuis in te concitati infestique sunt: malleolus a me productus est et mater eius atque auia, quae miserae flentes euersum a te puerum patriis bonis esse dixerunt. quid exspectas? an dum ab inferis ipse malleolus exsistat, atque abs te officia tutelae sodalitatis familiaritatisque flagitet? ipsum putato adesse. homo auarissime et spurcissime, redde bona sodalis filio, si non quae abstulisti, at quae confessus es! cur cogis sodalis filium hanc primam in foro uocem cum dolore et querimonia emittere? cur sodalis uxorem, sodalis socrum, domum denique totam sodalis mortui contra te testimonium dicere? cur pudentissimas lectissimasque feminas in tantum uirorum conuentum insolitas inuitasque prodire cogis? recita omnium testimonia.  testimonium matris et auiae.  