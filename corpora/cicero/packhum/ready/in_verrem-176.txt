hoc loco, q. catule, te appello; loquor enim de tuo clarissimo pulcherrimoque monumento. non iudicis solum seueritatem in hoc crimine, sed prope inimici atque accusatoris uim suscipere debes. tuus enim honos illo templo senatus populique romani beneficio, tui nominis aeterna memoria simul cum templo illo consecratur; tibi haec cura suscipienda, tibi haec opera sumenda est, ut capitolium, quem ad modum magnificentius est restitutum, sic copiosius ornatum sit quam fuit, ut illa flamma diuinitus exstitisse uideatur, non quae deleret iouis optimi maximi templum, sed quae praeclarius magnificentiusque deposceret. audisti q. minucium dicere domi suae deuersatum esse antiochum regem syracusis; se illud scire ad istum esse delatum, se scire non redditum; audisti et audies omni e conuentu syracusano qui ita dicant, sese audientibus illud ioui optimo maximo dicatum esse ab rege antiocho et consecratum. si iudex non esses et haec ad te delata res esset, te potissimum hoc persequi, te petere, te agere oporteret. quare non dubito quo animo iudex huius criminis esse debeas, qui apud alium iudicem multo acrior quam ego sum actor accusatorque esse deberes.  uobis autem, iudices, quid hoc indignius aut quid minus ferendum uideri potest? uerresne habebit domi suae candelabrum iouis e gemmis auroque perfectum? cuius fulgore conlucere atque inlustrari iouis optimi maximi templum oportebat, id apud istum in eius modi conuiuiis constituetur,  quae domesticis stupris flagitiisque flagrabunt? in istius lenonis turpissimi domo simul cum ceteris chelidonis hereditariis ornamentis capitoli ornamenta ponentur? quid huic sacri umquam fore aut quid religiosi fuisse putatis qui nunc tanto scelere se obstrictum esse non sentiat, qui in iudicium ueniat ubi ne precari quidem iouem optimum maximum atque ab eo auxilium petere more omnium possit? a quo etiam di immortales sua repetunt in eo iudicio quod hominibus ad suas res repetendas est constitutum. miramur athenis mineruam, deli apollinem, iunonem sami, pergae dianam, multos praeterea ab isto deos tota asia graeciaque uiolatos, qui a capitolio manus abstinere non potuerit? quod priuati homines de suis pecuniis ornant ornaturique sunt, id c. uerres ab regibus ornari non passus est. 