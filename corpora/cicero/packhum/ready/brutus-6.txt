cum idem placuisset illis, tum in pratulo propter platonis statuam consedimus.  hic ego: laudare igitur eloquentiam et quanta uis sit eius expromere quantamque eis, qui sint eam consecuti, dignitatem afferat, neque propositum nobis est hoc loco neque necessarium. hoc uero sine ulla dubitatione con firmauerim, siue illa arte pariatur aliqua siue exercitatione quadam siue natura, rem unam esse omnium difficillumam. quibus enim ex quinque rebus constare dicitur, earum una quaeque est ars ipsa magna per sese. quare quinque artium concursus maxumarum quantam uim quantamque difficultatem habeat existimari potest. testis est graecia, quae cum eloquentiae studio sit incensa iamdiuque excellat in ea praestetque ceteris, tamen omnis artes uetustiores habet et multo ante non inuentas solum, sed etiam perfectas, quam haec est a graecis elaborata dicendi uis atque copia. in quam cum intueor, maxime mihi occurrunt, attice, et quasi lucent athenae tuae, qua in urbe primum se orator extulit primumque etiam monumentis et litteris oratio est coepta mandari. tamen ante periclem, cuius scripta quaedam feruntur, et thucydidem, qui non nascentibus athenis sed iam adultis fuerunt, littera nulla est, quae quidem ornatum aliquem habeat et oratoris esse uideatur. quamquam opinio est et eum, qui multis annis ante hos fuerit, pisistratum et paulo seniorem etiam solonem posteaque clisthenem multum, ut temporibus illis, ualuisse dicendo. post hanc aetatem aliquot annis, ut ex attici monumentis potest perspici, themistocles fuit, quem constat cum prudentia tum etiam eloquentia praestitisse; post pericles, qui cum floreret omni genere uirtutis, hac tamen fuit laude clarissumus. cleonem etiam temporibus illis turbulentum illum quidem ciuem, sed tamen eloquentem constat fuisse. huic aetati suppares alcibiades critias theramenes; quibus temporibus quod dicendi genus uiguerit ex  thucydidi scriptis, qui ipse tum fuit, intellegi maxume potest. grandes erant uerbis, crebri sententiis, compressione rerum breues et ob eam ipsam causam interdum subobscuri. sed ut intellectum est quantam uim haberet accurata et facta quodam modo oratio, tum etiam magistri dicendi multi subito exstiterunt. tum leontinus gorgias, thrasymachus calchedonius, protagoras abderites, prodicus ceius, hippias eleius in honore magno fuit; aliique multi temporibus eisdem docere se profitebantur adrogantibus sane uerbis, quemadmodum causa inferior—ita enim loquebantur—dicendo fieri superior posset. his opposuit sese socrates, qui subtilitate quadam disputandi refellere eorum instituta solebat * uerbis. huius ex uberrumis sermonibus exstiterunt doctissumi uiri; primumque tum philosophia non illa de natura, quae fuerat antiquior, sed haec, in qua de bonis rebus et malis deque hominum uita et moribus disputatur, inuenta dicitur. quod quoniam genus ab hoc quod proposuimus abhorret, philosophos aliud in tempus reiciamus; ad oratores, a quibus digressi sumus, reuertamur. exstitit igitur iam senibus illis quos paulo ante diximus isocrates, cuius domus cunctae graeciae quasi ludus quidam patuit atque officina dicendi; magnus orator et perfectus magister, quamquam forensi luce caruit intraque parietes aluit eam gloriam, quam nemo meo quidem iudicio est  postea consecutus. is et ipse scripsit multa praeclare et docuit alios; et cum cetera melius quam superiores, tum primus intellexit etiam in soluta oratione, dum uersum effugeres, modum tamen et numerum quendam oportere seruari. ante hunc enim uerborum quasi structura et quaedam ad numerum conclusio nulla erat; aut, si quando erat, non apparebat eam dedita opera esse quaesitam—quae forsitan laus sit—; uerum tamen natura magis tum casuque nonnunquam, <quam> aut ratione aliqua aut ulla obseruatione fiebat. ipsa enim natura circumscriptione quadam uerborum comprehendit concluditque sententiam, quae cum aptis constricta uerbis est, cadit etiam plerumque numerose. nam et aures ipsae quid plenum, quid inane sit iudicant et spiritu quasi necessitate aliqua uerborum comprensio terminatur; in quo non modo defici, sed etiam laborare turpe est. tum fuit lysias ipse quidem in causis forensibus non uersatus, sed egregie subtilis scriptor atque elegans, quem iam prope audeas oratorem perfectum dicere. nam plane quidem perfectum et quoi nihil admodum desit demosthenem facile dixeris. nihil acute inueniri potuit in eis causis quas scripsit, nihil, ut ita dicam, subdole, nihil uersute, quod ille non uiderit; nihil subtiliter dici, nihil presse, nihil enucleate, quo fieri possit aliquid limatius; nihil contra grande, nihil incitatum, nihil ornatum uel uerborum grauitate uel sententiarum, quo quicquam esset elatius. huic hyperides proxumus et aeschines fuit et lycurgus et dinarchus et is, cuius nulla exstant scripta, demades  aliique plures. haec enim aetas effudit hanc copiam; et, ut opinio mea fert, sucus ille et sanguis incorruptus usque ad hanc aetatem oratorum fuit, in qua naturalis inesset, non fucatus nitor. phalereus enim successit eis senibus adulescens eruditissimus ille quidem horum omnium, sed non tam armis institutus quam palaestra. itaque delectabat magis atheniensis quam inflammabat. processerat enim in solem et puluerem non ut e militari tabernaculo, sed ut e theophrasti doctissumi hominis umbraculis. hic primus inflexit orationem et eam mollem teneramque reddidit et suauis, sicut fuit, uideri maluit quam grauis, sed suauitate ea, qua perfunderet animos, non qua perfringeret; [et] tantum ut memoriam concinnitatis suae, non, quemadmodum de pericle scripsit eupolis, cum delectatione aculeos etiam relinqueret in animis eorum, a quibus esset auditus. 