de summo autem bono, quia duo genera librorum sunt, unum populariter scriptum, quod ἐξωτερικόν appellabant, alterum limatius, quod in commentariis reliquerunt, non semper idem dicere uidentur, nec in summa tamen ipsa aut uarietas est ulla apud hos quidem, quos nominaui, aut inter ipsos dissensio. sed cum beata uita quaeratur idque sit unum, quod philosophia spectare et sequi debeat, sitne ea tota sita in potestate sapientis an possit aut labefactari aut eripi rebus aduersis, in eo non numquam uariari inter eos et dubitari uidetur. quod maxime efficit theophrasti de beata uita liber, in quo multum admodum fortunae datur. quod si ita se habeat, non possit beatam praestare uitam sapientia. haec mihi uidetur delicatior, ut ita dicam, molliorque ratio, quam uirtutis uis grauitasque postulat. quare teneamus aristotelem et eius filium nicomachum, cuius accurate scripti de moribus libri dicuntur illi quidem esse aristoteli, sed non uideo, cur non potuerit patri similis esse filius. theophrastum tamen adhibeamus ad pleraque, dum modo plus in uirtute teneamus, quam ille tenuit, firmitatis et roboris. simus igitur contenti his. namque horum posteri meliores illi quidem mea sententia quam reliquarum philosophi disciplinarum, sed ita degenerant, ut ipsi ex se nati esse uideantur. primum theophrasti, strato, physicum se uoluit; in quo etsi est magnus, tamen noua pleraque et perpauca de  moribus. huius, lyco, oratione locuples, rebus ipsis ieiunior. concinnus deinde et elegans huius, aristo, sed ea, quae desideratur a magno philosopho, grauitas, in eo non fuit; scripta sane et multa et polita, sed nescio quo pacto auctoritatem oratio non habet. praetereo multos, in his doctum hominem et suauem, hieronymum, quem iam cur peripateticum appellem nescio. summum enim bonum exposuit uacuitatem doloris; qui autem de summo bono dissentit de tota philosophiae ratione dissentit. critolaus imitari uoluit antiquos, et quidem est grauitate proximus, et redundat oratio, ac tamen <ne> is quidem in patriis institutis manet. diodorus, eius auditor, adiungit ad honestatem uacuitatem doloris. hic quoque suus est de summoque bono dissentiens dici uere peripateticus non potest. antiquorum autem sententiam antiochus noster mihi uidetur persequi diligentissime, quam eandem aristoteli fuisse et polemonis docet. 