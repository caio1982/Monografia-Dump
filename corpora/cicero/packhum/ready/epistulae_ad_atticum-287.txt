ix kal .  apr .   45 <cicero attico sal.> de silio nilo plura cognoui ex praesente sicca quam ex litteris eius; scripserat enim diligenter. si igitur tu illum conueneris, scribes ad me si quid uidebitur. de quo putas ad me missum esse, sit missum necne nescio; dictum quidem mihi certe nihil est. tu igitur, ut coepisti; et si quid ita conficies, quod quidem non arbitror fieri posse, ut illi probetur, ciceronem, si tibi placebit, adhibebis. eius aliquid interest uideri illius causa uoluisse, mea quidem nihil nisi quod tu scis, quod ego magni aestimo.  quod me ad meam consuetudinem reuocas, fuit meum quidem iam pridem rem publicam lugere, quod faciebam, sed mitius; erat enim ubi acquiescerem. nunc plane non ego uictum nec uitam illam colere possum, nec in ea re quid <aliis> uideatur mihi puto curandum; mea mihi conscientia pluris est quam omnium sermo. quod me ipse per litteras consolatus sum, non paenitet me quantum profecerim. maerorem minui, dolorem nec potui nec, si possem, uellem.  de triario, bene interpretaris uoluntatem meam. tu uero nihil nisi ut illi uolent. amo illum mortuum, tutor sum liberis, totam domum diligo. de castriciano negotio, si castricius pro mancipiis pecuniam accipere uolet eamque ei solui ut nunc soluitur, certe nihil est commodius. sin autem ita actum est ut ipsa mancipia abduceret, non mihi uidetur esse aequum (rogas enim me ut tibi scribam quid mihi uideatur; nolo enim negoti  quintum fratrem quicquam habere); quod uideor mihi intellexisse tibi uideri idem.  publilius, si aequinoctium exspectat, ut scribis aledium dicere, nauigaturus uidetur. mihi autem dixerat per siciliam. utrum et quando uelim scire. et uelim aliquando, cum erit tuum commodum, lentulum puerum uisas eique de mancipiis quae tibi uidebitur attribuas. piliae <et> atticae salutem.