quid? si per uim tulisti, tamenne lex est? aut quicquam iure gestum uideri potest quod per uim gestum esse constet? an, si in ipsa latione tua capta iam urbe lapides iacti, si manus conlata non est, idcirco tu ad illam labem atque eluuiem ciuitatis sine summa ui peruenire potuisti? cum in tribunali aurelio conscribebas palam non modo liberos sed etiam seruos, ex omnibus uicis concitatos, uim tum uidelicet non parabas; cum edictis tuis tabernas claudi iubebas, non uim imperitae multitudinis, sed hominum honestorum modestiam prudentiamque quaerebas; cum arma in aedem castoris comportabas, nihil aliud nisi uti ne quid per uim agi posset machinabare; cum uero gradus castoris conuellisti ac remouisti, tum, ut modeste tibi agere liceret, homines audacis ab eius templi aditu atque ascensu reppulisti; cum eos qui <in> conuentu uirorum bonorum uerba de salute mea fecerant adesse iussisti, eorumque aduocationem manibus ferro lapidibus discussisti, tum profecto ostendisti uim tibi maxime displicere. uerum haec furiosa uis uaesani tribuni plebis facile superari frangique potuit uirorum bonorum uel uirtute uel multitudine. quid? cum gabinio syria dabatur, macedonia pisoni, utrique infinitum imperium, ingens pecunia, ut tibi omnia permitterent, te adiuuarent, tibi manum, copias, tibi suos spectatos centuriones, tibi pecuniam,  tibi familias compararent, te suis sceleratis contionibus subleuarent, senatus auctoritatem inriderent, equitibus romanis mortem proscriptionemque minitarentur, me terrerent minis, mihi caedem et dimicationem denuntiarent, meam domum refertam uiris bonis per amicos suos complerent proscriptionis metu, me frequentia nudarent uirorum bonorum, me praesidio spoliarent senatus, pro me non modo pugnare amplissimum ordinem, sed etiam plorare et supplicare mutata ueste prohiberent, ne tum quidem uis erat? quid igitur ego cessi, aut qui timor fuit? non dicam in me: fac me timidum esse natura: quid? illa tot uirorum fortissimorum milia, quid? nostri equites romani, quid? senatus, quid? denique omnes boni, si nulla erat uis, cur me flentes potius prosecuti sunt quam aut increpantes retinuerunt aut irati reliquerunt? an hoc timebam, si mecum ageretur more institutoque maiorum, ut possem praesens sustinere? utrum, si dies dicta esset, iudicium mihi fuit pertimescendum an sine iudicio priuilegium? iudiciumne? causa tam turpis scilicet, homo qui eam, si iam esset ignota, dicendo non possem explicare. an quia causam probare non poteram? cuius tanta bonitas est ut ea ipsa non modo se, sed etiam me absentem per se probarit. an senatus, an ordines <omnes>, an ii qui cuncta ex italia ad me reuocandum conuolauerunt, segniores me praesente ad me retinendum et conseruandum fuissent, in ea causa quam ipse iam parricida talem dicat fuisse ut me ab omnibus ad meam pristinam dignitatem exspectatum atque reuocatum queratur? an uero in iudicio periculi nihil fuit: priuilegium pertimui, ne, mihi praesenti si multa inrogaretur, nemo intercederet? tam inops autem ego eram ab amicis aut tam nuda res pu blica a magistratibus? quid? si uocatae tribus essent, proscriptionem non dicam in me, ita de sua salute merito, sed omnino in ullo ciui comprobauissent? an, si ego praesens fuissem, ueteres illae copiae coniuratorum tuique perditi milites atque egentes et noua manus sceleratissimorum consulum corpori meo pepercissent? qui cum eorum omnium crudelitati scelerique cessissem, ne absens quidem luctu meo mentis eorum satiare potui. quid enim uos uxor mea misera uiolarat, quam uexauistis, raptauistis, omni crudelitate lacerastis? quid mea filia, cuius fletus adsiduus sordesque lugubres uobis erant iucundae, ceterorum omnium mentis oculosque flectebant? quid paruus filius, quem, quam diu afui, nemo nisi lacrimantem confectumque uidit: quid fecerat quod eum totiens per insidias interficere uoluistis? quid frater meus? qui cum aliquanto post meum discessum ex prouincia uenisset neque sibi uiuendum nisi me restituto putaret, cum eius maeror, squalor incredibilis et inauditus omnibus mortalibus miserabilis uidebatur, quotiens est ex uestro ferro ac manibus elapsus! sed quid ego uestram crudelitatem exprobro quam in ipsum me ac meos adhibuistis, qui parietibus, qui tectis, qui columnis ac postibus meis hostificum quoddam et nefarium omni imbutum odio bellum intulistis? non enim te arbitror, cum post meum discessum omnium locupletium fortunas, omnium prouinciarum fructus, tetrarcharum ac regum bona spe atque auaritia deuorasses, argenti et supellectilis meae cupiditate esse caecatum: non existimo campanum illum consulem cum saltatore conlega, cum alteri totam achaiam, thessaliam, boeotiam, graeciam, macedoniam omnemque barbariam, bona ciuium romanorum condonasses, alteri syriam, babylonem, persas, integerrimas pacatissimasque gentis, ad diripiendum tradidisses, illos tam cupidos liminum meorum  et columnarum et ualuarum fuisse. neque porro illa manus copiaeque catilinae caementis ac testis tectorum meorum se famem suam expleturas putauerunt; sed ut hostium urbes, nec omnium hostium, uerum eorum quibuscum acerbum bellum interneciuumque suscepimus, non praeda adducti sed odio solemus exscindere, quod, in quos propter eorum crudelitatem inflammatae mentes nostrae fuerunt, cum horum etiam tectis et sedibus residere aliquod bellum semper uidetur * * * 