quod autem magnum dolorem breuem, longinquum leuem esse dicitis, id non intellego quale sit. uideo enim et magnos et eosdem bene longinquos dolores, quorum alia toleratio est uerior, qua uti uos non potestis, qui honestatem ipsam per se non amatis. fortitudinis quaedam praecepta sunt ac paene leges, quae effeminari uirum uetant in dolore. quam ob rem turpe putandum est, non dico dolere—nam id quidem est interdum necesse—, sed saxum illud lemnium clamore philocteteo funestare, quod éiulatu, quéstu, gemitu, frémitibus resonándo mutum flébiles uocés refert. huic epicurus praecentet, si potest, cui <e> uíperino mórsu uenae uíscerum uenéno inbutae taétros cruciatús cient!  sic epicurus: 'philocteta, st! breuis dolor.' at iam decimum annum in spelunca iacet. 'si longus, leuis; dat enim interualla et relaxat.' primum non saepe, deinde quae est ista relaxatio, cum et praeteriti doloris memoria recens est et futuri atque inpendentis torquet  timor? 'moriatur', inquit. fortasse id optimum, sed ubi illud: 'plus semper uoluptatis'? si enim ita est, uide ne facinus facias, cum mori suadeas. potius ergo illa dicantur: turpe esse, uiri non esse debilitari dolore, frangi, succumbere. nam ista uestra: 'si grauis, breuis; si longus, leuis' dictata sunt. uirtutis, magnitudinis animi, patientiae, fortitudinis fomentis dolor mitigari solet.  audi, ne longe abeam, moriens quid dicat epicurus, ut intellegas facta eius cum dictis discrepare: 'epicurus hermarcho salutem. cum ageremus', inquit, 'uitae beatum et eundem supremum diem, scribebamus haec. tanti autem aderant uesicae et torminum morbi, ut nihil ad eorum magnitudinem posset accedere.' miserum hominem! si dolor summum malum est, dici aliter non potest. sed audiamus ipsum: 'compensabatur', inquit, 'tamen cum his omnibus animi laetitia, quam capiebam memoria rationum inuentorumque nostrorum. sed tu, ut dignum est tua erga me et philosophiam uoluntate ab adolescentulo suscepta, fac ut metrodori tueare liberos.' non ego iam epaminondae, non leonidae mortem huius morti antepono, quorum alter cum uicisset lacedaemonios apud mantineam atque ipse graui uulnere exanimari se uideret, ut primum dispexit, quaesiuit saluusne esset clipeus. cum saluum esse flentes sui respondissent, rogauit essentne fusi hostes. cum id quoque, ut cupiebat, audiuisset, euelli iussit eam, qua erat transfixus, hastam. ita multo sanguine profuso in laetitia et in uictoria est mortuus. leonidas autem, rex lacedaemoniorum, se in thermopylis trecentosque eos, quos eduxerat sparta, cum esset proposita aut fuga turpis aut gloriosa mors, opposuit hostibus. praeclarae  mortes sunt imperatoriae; philosophi autem in suis lectulis plerumque moriuntur. refert tamen, quo modo. <beatus> sibi uidetur esse moriens. magna laus. 'compensabatur', inquit, 'cum summis doloribus laetitia.' audio equidem philosophi uocem, epicure, sed quid tibi dicendum sit oblitus es. primum enim, si uera sunt ea, quorum recordatione te gaudere dicis, hoc est, si uera sunt tua scripta et inuenta, gaudere non potes. nihil enim iam habes, quod ad corpus referas; est autem a te semper dictum nec gaudere quemquam nisi propter corpus nec dolere. 'praeteritis', inquit, 'gaudeo.' quibusnam praeteritis? si ad corpus pertinentibus, rationes tuas te uideo compensare cum istis doloribus, non memoriam corpore perceptarum uoluptatum; sin autem ad animum, falsum est, quod negas animi ullum esse gaudium, quod non referatur ad corpus. cur deinde metrodori liberos commendas? quid <in> isto egregio tuo officio et tanta fide—sic enim existimo—ad corpus refers? 