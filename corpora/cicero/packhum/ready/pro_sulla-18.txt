quid uero? haec auctoritas—saepe enim est de ea dicendum, quamquam a me timide modiceque dicetur—quid? inquam, haec auctoritas nostra, qui a ceteris coniurationis causis abstinuimus, p. sullam defendimus, nihil hunc tandem iuuabit? graue est hoc dictu fortasse, iudices, graue, si appetimus aliquid; si, cum ceteri de nobis silent, non etiam nosmet ipsi tacemus, graue; sed, si laedimur, si accusamur, si in inuidiam uocamur, profecto conceditis, iudices, ut nobis libertatem retinere liceat, si minus liceat dignitatem. accusati sunt uno nomine <omnes> consulares, ut iam uideatur honoris amplissimi nomen plus inuidiae quam dignitatis adferre. 'adfuerunt,' inquit, 'catilinae illumque laudarunt.' nulla tum patebat, nulla erat cognita coniuratio; defendebant amicum, aderant supplici, uitae eius turpitudinem in summis eius periculis non insequebantur. quin etiam parens tuus, torquate, consul reo de pecuniis repetundis catilinae fuit aduocatus, improbo homini, at supplici, fortasse audaci, at aliquando amico. cui cum adfuit post delatam ad eum primam illam coniurationem, indicauit se audisse aliquid, non credidisse. 'at idem non adfuit alio in iudicio, cum adessent ceteri.' si postea cognorat ipse aliquid quod in consulatu ignorasset,  ignoscendum est eis qui postea nihil audierunt; sin illa res prima ualuit, num inueterata quam recens debuit esse grauior? sed si tuus parens etiam in ipsa suspicione periculi sui tamen humanitate adductus aduocationem hominis improbissimi sella curuli atque ornamentis et suis et consulatus honestauit, quid est quam ob rem consulares qui catilinae adfuerunt reprendantur? 'at idem eis qui ante hunc causam de coniuratione dixerunt non adfuerunt.' tanto scelere astrictis hominibus statuerunt nihil a se adiumenti, nihil opis, nihil auxili ferri oportere. atque ut de eorum constantia atque animo in rem publicam dicam quorum tacita grauitas et fides de uno quoque loquitur neque cuiusquam ornamenta orationis desiderat, potest quisquam dicere umquam meliores, fortiores, constantiores consularis fuisse quam his temporibus et periculis quibus paene oppressa est res publica? quis non de communi salute optime, quis non fortissime, quis non constantissime sensit? neque ego praecipue de consularibus disputo; nam haec et hominum ornatissimorum, qui praetores fuerunt, et uniuersi senatus communis est laus, ut constet post hominum memoriam numquam in illo ordine plus uirtutis, plus amoris in rem publicam, plus grauitatis fuisse; sed quia sunt descripti consulares, de his tantum mihi dicendum putaui quod satis esset ad testandam omnium memoriam, neminem esse ex illo honoris gradu qui non omni studio, uirtute, auctoritate incubuerit ad rem publicam conseruandam. 