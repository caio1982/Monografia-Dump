ex .   46  uel in .   45 cicero dolabellae s. c. subernius calenus et meus est familiaris et leptae, nostri familiarissimi, pernecessarius. is, cum uitandi belli causa profectus esset in hispaniam cum m. uarrone ante bellum  et in ea prouincia esset in qua nemo nostrum post afranium superatum bellum ullum fore putaret, incidit in ea ipsa mala quae summo studio uitauerat. oppressus est enim bello repentino, quod bellum commotum a scapula ita postea confirmatum est a pompeio ut nulla ratione ab illa miseria se eripere posset. eadem causa fere est m. plani heredis, qui est item calenus, leptae nostri familiarissimus.  hosce igitur ambos tibi sic commendo ut maiore cura, studio, sollicitudine animi commendare non possim. uolo ipsorum causa meque in eo uehementer et amicitia mouet et humanitas. lepta uero cum ita laboret ut eius fortunae uideantur in discrimen uenire, non possum ego non aut proxime atque ille aut etiam aeque laborare. quapropter, etsi saepe expertus sum quantum me amares, tamen sic uelim tibi persuadeas, id me in hac re maxime iudicaturum.  peto igitur a te, uel, si pateris, oro, ut homines miseros et fortuna, quam uitare nemo potest, magis quam culpa calamitosos conserues incolumis uelisque per te me hoc muneris cum ipsis amicis hominibus, cum municipio caleno, quocum mihi magna necessitudo est, tum leptae, quem omnibus antepono, dare.  quod dicturus sum puto equidem non ualde ad rem pertinere, sed tamen nihil obest dicere. res familiaris alteri eorum ualde exigua est, alteri uix equestris. quapropter, quoniam iis caesar uitam sua liberalitate concessit nec est quod iis praeterea magno opere possit adimi, reditum, si me tantum amas quantum certe amas, hominibus confice. in quo nihil est praeter uiam longum; quam idcirco non fugiunt ut et uiuant cum suis et moriantur domi. quod ut enitare contendasque, uel potius ut perficias (posse enim te mihi persuasi), uehementer te etiam atque etiam rogo. 