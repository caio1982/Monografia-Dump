melius equidem adferre nihil possum, sed a te impetrarim lubenter, ut, nisi molestum sit, quoniam te nulla uincula impediunt ullius certae disciplinae libasque ex omnibus, quodcumque te maxime specie ueritatis mouet,—quod paulo ante peripateticos ueteremque academiam hortari uidebare, ut sine retractatione li bere dicere auderent sapientis esse semper beatissimos, id uelim audire, quem ad modum his putes consentaneum esse id dicere. multa enim a te contra istam sententiam dicta sunt et stoicorum ratione conclusa.  utamur igitur libertate, qua nobis solis in philosophia licet uti, quorum oratio nihil ipsa iudicat, sed habetur in omnis partis, ut ab aliis possit ipsa per sese nullius auctoritate adiuncta iudicari. et quoniam uideris hoc uelle, ut, quaecumque dissentientium philosophorum sententia sit de finibus, tamen uirtus satis habeat ad uitam beatam praesidii, quod quidem carneadem disputare solitum accepimus; sed is ut contra stoicos, quos studiosissime semper refellebat et contra quorum disciplinam ingenium eius exarserat; nos illud quidem cum pace agemus—si enim stoici finis bonorum recte posiuerunt, confecta res est: necesse est semper beatum esse sapientem—, sed quaeramus unam quamque reliquorum sententiam, si fieri potest, ut hoc praeclarum quasi decretum beatae uitae possit omnium sententiis et disciplinis conuenire.  sunt autem haec de finibus, ut opinor, retentae defensaeque sententiae: primum simplices quattuor, nihil bonum nisi honestum, ut stoici, nihil bonum nisi uoluptatem, ut epicurus, nihil bonum nisi uacuitatem <doloris>, ut hieronymus, nihil bonum nisi naturae primis bonis  aut omnibus aut maxumis frui, ut carneades contra stoicos disserebat. haec igitur simplicia, illa mixta: tria genera bonorum, maxuma animi, secunda corporis, externa tertia, ut peripatetici nec multo ueteres academici secus; uoluptatem cum honestate dinomachus et callipho copulauit, indolentiam autem honestati peripateticus diodorus adiunxit. haec sunt sententiae, quae stabilitatis aliquid habeant; nam aristonis pyrrhonis erilli non nullorumque aliorum euanuerunt. hi quid possint optinere, uideamus omissis stoicis, quorum satis uideor defendisse sententiam. 