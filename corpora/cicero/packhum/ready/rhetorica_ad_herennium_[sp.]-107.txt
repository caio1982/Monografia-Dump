descriptio nominatur, quae rerum consequentium continet perspicuam et dilucidam cum grauitate expositionem, hoc modo: 'quodsi istum, iudices, uestris sententiis liberaueritis, statim, sicut e cauea leo <e>missus aut aliqua t<a>eterrima belua soluta ex catenis, uolitabit et uagabitur in foro, acuens dentes in unius cuiusque fortunas, in omnes amicos atque inimicos, notos atque ignotos incursitans, aliorum famam depeculans, aliorum caput obpugnans, aliorum domum <et> omnem familiam perfringens, rem publicam funditus labefactans. quare, iudices, eicite eum de ciuitate, liberate omnes formidine; uobis denique ipsis consulite. nam si istum inpunitum dimiseritis, in uosmet ipsos, mihi credite, feram et truculentam bestiam, iudices, inmiseritis.' item: 'nam si de hoc, iudices, grauem sententiam tuleritis, uno iudicio simul multos iugulaueritis: grandis  natu parens, cuius spes senectutis omnis in huius adulescentia posita est, quare uelit in uita manere, non habebit; fili parui, priuati patris auxilio, ludibrio et despectui paternis inimicis erunt obpositi; tota domus huius indigna concidet calamitate. at inimici, statim sanguinulentam palmam crudelissima uictoria potiti, insultabunt in horum miserias. et superbi a re simul et uerbis inueniuntur.' item: 'nam neminem uestrum fugit, quirites, urbe capta quae miseriae consequi soleant: arma qui contra tulerunt, statim crudelissime trucidantur; ceteri, qui possunt per aetatem et ue<i>res laborem ferre, rapiuntur in seruitutem, qui non possunt, uita priuantur; uno denique atque eodem tempore domus hostili flagrabit incendio, et quos natura aut uoluntas necessitudine et beniuolentia coniuncxit, distrahuntur; liberi partim e gremiis diripiuntur parentum, partim in sinum iugulantur, partim ante pedes constuprantur. nemo, iudices, est, qui possit satis rem consequi uerbis nec efferre oratione magnitudinem calamitatis.' 