facis iniuriam, chrysogone, si maiorem spem emptionis tuae in huius exitio ponis quam in eis rebus quas l. sulla gessit. quod si tibi causa nulla est cur hunc miserum tanta calamitate adfici uelis, si tibi omnia sua praeter animam tradidit nec sibi quicquam paternum ne monumenti quidem causa reseruauit, per deos immortalis! quae ista tanta crudelitas est, quae tam fera immanisque natura? quis umquam praedo fuit tam nefarius, quis pirata tam barbarus ut, cum integram praedam sine sanguine habere posset, cruenta spolia detrahere mallet? scis hunc nihil habere, nihil audere, nihil posse, nihil umquam contra rem tuam cogitasse, et tamen oppugnas eum quem neque metuere potes neque odisse debes nec quicquam iam habere reliqui uides quod ei detrahere possis. nisi hoc indignum putas, quod uestitum sedere in iudicio uides quem tu e patrimonio tamquam e naufragio nudum expulisti. quasi uero nescias hunc et ali et uestiri a caecilia baliarici filia, nepotis sorore, spectatissima femina, quae cum patrem clarissimum, amplissimos patruos, ornatissimum fratrem haberet, tamen, cum esset mulier, uirtute perfecit ut, quanto honore ipsa ex illorum  dignitate adficeretur, non minora illis ornamenta ex sua laude redderet.  an, quod diligenter defenditur, id tibi indignum facinus uidetur? mihi crede, si pro patris huius hospitiis et gratia uellent omnes huic hospites adesse et auderent libere defendere, satis copiose defenderetur; sin autem pro magnitudine iniuriae proque eo quod summa res publica in huius periculo temptatur haec omnes uindicarent, consistere me hercule uobis isto in loco non liceret. nunc ita defenditur, non sane ut moleste ferre aduersarii debeant neque ut se potentia superari putent. quae domi gerenda sunt, ea per caeciliam transiguntur, fori iudicique rationem <m.> messala, ut uidetis, iudices, suscepit; qui, si iam satis aetatis ac roboris haberet, ipse pro sex. roscio diceret. quoniam ad dicendum impedimento est aetas et pudor qui ornat aetatem causam mihi tradidit quem sua causa cupere ac debere intellegebat, ipse adsiduitate, consilio, auctoritate, diligentia perfecit ut sex. rosci uita erepta de manibus sectorum sententiis iudicum permitteretur. nimirum, iudices, pro hac nobilitate pars maxima ciuitatis in armis fuit; haec acta res est ut ei nobiles restituerentur in ciuitatem qui hoc facerent quod facere messalam uidetis, qui caput innocentis defenderent, qui iniuriae resisterent, qui quantum possent in salute alterius quam in exitio mallent ostendere; quod si omnes qui eodem loco nati sunt facerent, et res publica ex illis et ipsi ex inuidia minus laborarent. 