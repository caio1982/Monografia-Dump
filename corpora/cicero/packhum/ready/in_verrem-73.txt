iam uero censores quem ad modum isto praetore in sicilia creati sint, operae pretium est cognoscere. ille enim est magistratus apud siculos qui diligentissime mandatur a populo propter hanc causam, quod omnes siculi ex censu quotannis tributa conferunt, in censu habendo potestas omnis aestimationis habendae summaeque faciendae censori permittitur. itaque et populus cui maximam fidem suarum rerum habeat maxima cura deligit, et propter magnitudinem potestatis hic magistratus a populo summa ambitione contenditur. in ea re iste nihil obscure facere uoluit, non in sortitione fallere neque dies de fastis eximere. nihil sane uafre nec malitiose facere conatus est; sed ut studia cupiditatesque honorum atque ambitiones ex omnibus ciuitatibus tolleret, quae res euertendae rei publicae solent esse, ostendit sese in omnibus ciuitatibus censores esse facturum. tanto mercatu praetoris indicto  concurritur undique ad istum syracusas; flagrabat domus tota praetoria studio hominum et cupiditate; nec mirum omnibus comitiis tot ciuitatum unam in domum reuocatis, tantaque ambitione prouinciae totius in uno cubiculo inclusa. exquisitis palam pretiis et licitationibus factis, discribebat censores binos in singulas ciuitates timarchides. is suo labore suisque accessionibus huius negoti atque operis molestia consequebatur ut ad istum sine ulla sollicitudine summa pecuniae referretur. iam hic timarchides quantam pecuniam fecerit plane adhuc cognoscere non potuistis; uerum tamen priore actione quam uarie, quam improbe praedatus esset, multorum testimoniis cognouistis.  sed ne miremini qua ratione hic tantum apud istum libertus potuerit, exponam uobis breuiter quid hominis sit, ut et istius nequitiam qui illum secum habuerit, eo praesertim numero ac loco, et calamitatem prouinciae cognoscatis. in mulierum corruptelis et in omni eius modi luxuria atque nequitia mirandum in modum reperiebam hunc timarchidem ad istius flagitiosas libidines singularemque nequitiam natum atque aptum fuisse; inuestigare, adire, appellare, corrumpere, quiduis facere in eius modi rebus quamuis callide, quamuis audacter, quamuis impudenter; eundem mira quaedam excogitare genera furandi; nam ipsum uerrem tantum auaritia semper hiante atque imminente fuisse, ingenio et cogitatione nulla, ut quicquid sua sponte faciebat, item ut uos romae cognouistis, eripere potius quam fallere uideretur. haec uero huius erat ars et malitia miranda, quod accuratissime tota prouincia quid cuique accidisset, quid cuique opus esset, indagare et  odorari solebat; omnium aduersarios, omnium inimicos diligenter cognoscere, conloqui, attemptare; ex utraque parte causas uoluntates perspicere, facultates et copias; quibus opus esset metum offerre, quibus expediret spem ostendere; accusatorum et quadruplatorum quicquid erat, habebat in potestate; quod cuique negoti conflare uolebat, nullo labore faciebat; istius omnia decreta imperia litteras peritissime et callidissime uenditabat. ac non solum erat administer istius cupiditatum, uerum etiam ipse sui meminerat, neque solum nummos, si qui isti exciderant, tollere solebat, ex quibus pecuniam maximam fecit, sed etiam uoluptatum flagitiorumque istius ipse reliquias colligebat. itaque in sicilia non athenionem, qui nullum oppidum cepit, sed timarchidem fugitiuum omnibus oppidis per triennium scitote regnasse; in timarchidi potestate sociorum populi romani antiquissimorum atque amicissimorum liberos, matres familias, bona fortunasque omnis fuisse. is igitur, ut dico, timarchides in omnis ciuitates accepto pretio censores dimisit: comitia isto praetore censorum ne simulandi quidem causa fuerunt. 