c .  uiii kal .  apr .   43  romae <cicero cornificio s.> adsentior tibi eos quos scribis lilybaeo minari istic poenas dare debuisse. sed metuisti, ut ais, ne nimis liber in ulciscendo uiderere. metuisti igitur ne <nimis> grauis ciuis, ne nimis fortis, ne nimis te dignus uiderere.  quod societatem rei publicae conseruandae tibi mecum a patre acceptam renouas gratum est; quae societas inter nos semper, mi cornifici, manebit. gratum etiam illud, quod mihi tuo nomine gratias agendas non putas; nec enim id inter nos facere debemus. senatus saepius pro dignitate tua appellaretur si absentibus consulibus umquam nisi ad rem nouam cogeretur. itaque nec de hs <³⁰xx>³⁰ nec de hs  dcc quicquam agi nunc per senatum potest. tibi autem ex senatus consulto imperandum mutuumue sumendum censeo.  in re publica quid agatur credo te ex eorum litteris cognoscere qui ad te acta debent perscribere. ego sum spe bona. consilio, cura, labore non desum, omnibus inimicis rei publicae esse me acerrimum hostem prae me fero. res neque nunc difficili loco mihi uidetur esse et fuisset facillimo, si culpa a quibusdam afuisset.