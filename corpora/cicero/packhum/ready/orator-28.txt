sed erit duplex eius omnis ornatus ille admirabilis propter quem ascendit in tantum honorem eloquentia. nam cum omnis pars orationis esse debet laudabilis, sic ut uerbum nullum nisi aut graue aut elegans excidat, tum sunt maxume luminosae et quasi actuosae partes duae: quarum alteram in uniuersi generis quaestione pono quam, ut supra dixi, graeci  appellant θέσιν, alteram in augendis amplificandisque rebus quae ab isdem αὔξησις est nominata. quae etsi aequaliter toto corpore orationis fusa esse debet, tamen in communibus locis maxume excellet; qui communes appellati sunt eo quod uidentur multarum idem esse causarum, sed proprii singularum esse debebunt. at uero illa pars orationis quae est de genere uniuerso totas causas saepe continet. quicquid est enim illud in quo quasi certamen est controuersiae, quod graece κρινόμενον dicitur, id ita dici placet ut traducatur ad perpetuam quaestionem atque uti de uniuerso genere dicatur, nisi cum de uero ambigitur, quod quaeri coniectura solet. dicetur autem non peripateticorum more—est enim illorum exercitatio elegans iam inde ab aristotele constituta—sed aliquanto neruosius et ita de re communia dicentur, ut et pro reis multa leniter dicantur et in aduersarios aspere. augendis uero rebus et contra abiciundis nihil est quod non perficere possit oratio; quod et inter media argumenta faciundum est, quotienscumque dabitur uel amplificandi uel minuendi locus, et paene infinite in perorando. 