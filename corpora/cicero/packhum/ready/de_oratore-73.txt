edidi, quae potui, non ut uolui, sed ut me temporis angustiae coegerunt; scitum est enim causam conferre in tempus, cum adferre plura, si cupias, non queas.' 'tu uero' inquit catulus 'conlegisti omnia, quantum ego possum iudicare, ita diuinitus, ut non a graecis sumpsisse, sed eos ipsos haec docere posse uideare; me quidem istius sermonis participem factum esse gaudeo; ac uellem ut meus gener, sodalis tuus, hortensius, adfuisset; quem quidem ego confido omnibus istis laudibus, quas tu oratione complexus es, excellentem fore.' et crassus 'fore dicis?'  inquit, 'ego uero esse iam iudico et tum iudicaui, cum me consule in senatu causam defendit africae nuperque etiam magis, cum pro bithyniae rege dixit. quam ob rem recte uides, catule; nihil enim isti adulescenti neque a natura neque a doctrina deesse sentio: quo magis est tibi, cotta, et tibi, sulpici, uigilandum ac laborandum; non enim ille mediocris orator in uestram quasi succrescit aetatem, sed et ingenio peracri et studio flagranti et doctrina eximia et memoria singulari; cui quamquam faueo, tamen illum aetati suae praestare cupio, uobis uero illum tanto minorem praecurrere uix honestum est.' 'sed iam surgamus' inquit 'nosque curemus et aliquando ab hac contentione disputationis animos nostros curamque laxemus.' 