ui id .  quint .   44  in puteolano <cicero attico sal.> ita ut heri tibi narraui uel fortasse hodie (quintus enim altero die se aiebat), in nesida  uiii  id. ibi brutus. quam ille doluit de 'nonis iuliis'! mirifice est conturbatus. itaque sese scripturum aiebat ut uenationem eam quae postridie ludos apollinaris futura est proscriberent in ' ii  id. quint.' libo interuenit. is philonem pompei libertum et hilarum suum libertum uenisse a sexto cum litteris ad consules siue quo alio nomine sunt. earum exemplum nobis legit, si quid uideretur. pauca παρὰ λέξιν, ceteroqui et satis grauiter et non contumaciter. tantum addi placuit, quod erat 'coss.' solum, ut esset 'pr., tr. pl., senatui', ne illi non proferrent eas quae ad se ipsos missae essent.  sextum autem nuntiant cum una solum legione fuisse <ad> carthaginem eique eo ipso die quo oppidum baream cepisset nuntiatum esse de caesare, capto oppido miram laetitiam commutationemque animorum concursumque undique; sed illum ad sex legiones quas in ulteriore reliquisset reuertisse. ad ipsum autem libonem scripsit nihil esse nisi ad larem suum liceret. summa postulatorum ut omnes exercitus dimittantur qui ubique sint. haec fere de sexto.  de buthrotiis undique quaerens nihil reperiebam. alii concisos agripetas, alii plancum acceptis nummis relictis illis  aufugisse. itaque non uideo sciturum me quid eius sit, ni statim aliquid litterarum.  iter illud brundisium de quo dubitabam sublatum uidetur. legiones enim aduentare dicuntur. haec autem nauigatio habet quasdam suspiciones periculi. itaque constituebam uti ὁμοπλοίᾳ. paratiorem enim offendi brutum quam audiebam; nam et ipse <et> domitius bona plane habet dicrota suntque nauigia praeterea luculenta sesti, buciliani, ceterorum. nam cassi classem, quae plane bella est, non numero ultra fretum. illud est mihi submolestum quod parum brutus properare uidetur. primum confectorum ludorum nuntios exspectat; deinde, quantum intellego, tarde est nauigaturus consistens in locis pluribus. tamen arbitror esse commodius tarde nauigare quam omnino non nauigare; et si, cum processerimus, exploratiora uidebuntur, etesiis utemur.