iu kal .  dec .   50  brundisii tullius et cicero tironi suo s. p. d. nos a te, ut scis, discessimus a. d. iiii non. nou. leucadem uenimus a. d. uiii id. nou., a. d. uii act<i>um. ibi propter tempestatem a. d. ui id. morati sumus. inde a. d. u id. corcyram bellissime nauigauimus. corcyrae fuimus usque ad a. d. xui kal. dec., tempestatibus retenti. a. d. xu kal. in portum corcyraeorum ad cassiopen stadia cxx processimus. ibi retenti uentis sumus usque ad a. d. uiiii kal. interea qui cupide profecti sunt multi naufragia fecerunt. nos eo die cenati soluimus. inde austro lenissimo caelo sereno nocte illa et die postero in italiam ad hydruntem ludibundi peruenimus eodemque uento postridie (id erat a. d. uii kal. dec.) hora iiii brundisium uenimus, eodemque tempore simul nobiscum in oppidum introiit terentia, quae te facit plurimi.  a. d. u kal. dec. seruus cn. planci brundisii tandem aliquando mihi a te exspectatissimas litteras reddidit datas id. nou., quae me molestia ualde leuarunt. utinam omnino liberassent! sed tamen asclapo medicus plane confirmat propediem te ualentem fore.  nunc quid ego te horter ut omnem diligentiam adhibeas ad conualescendum? tuam prudentiam, temperantiam, amorem erga me noui. scio te omnia facturum ut nobiscum quam primum sis, sed tamen ita uelim ut ne quid properes. symphoniam lysonis uellem uitasses ne in quartam hebdomada incideres. sed quoniam pudori tuo maluisti obsequi  quam ualetudini, reliqua cura. curio misi ut medico honos haberetur et tibi daret quod opus esset; me cui iussisset curaturum. equum et mulum brundisii tibi reliqui. romae uereor ne ex kal. ian. magni tumultus sint. nos agemus omnia modice.  reliquum est ut te hoc rogem et a te petam ne temere nauiges (solent nautae festinare quaestus sui causa), cautus sis, mi tiro; mare magnum et difficile tibi restat. si poteris, cum mescinio (caute is solet nauigare), si minus, cum honesto aliquo homine, cuius auctoritate nauicularius moueatur. in hoc omnem diligentiam si adhibueris teque nobis incolumem stiteris, omnia a te habebo.  etiam atque etiam, noster tiro, uale. medico, curio, lysoni de te scripsi diligentissime. uale, salue.