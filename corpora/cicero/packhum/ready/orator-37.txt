ergo et hi numeri sint cogniti et genus illud tertium explicetur quale sit, numerosae et aptae orationis. quod qui non sentiunt, quas auris habeant aut quid in his hominis simile sit nescio. meae quidem et perfecto completoque uerborum ambitu gaudent et curta sentiunt nec amant redundantia. quid dico meas? contiones saepe exclamare uidi, cum apte uerba cecidissent. id enim exspectant aures, ut uerbis colligetur sententia. 'non erat hoc apud antiquos.' et quidem nihil aliud fere non erat; nam et uerba eligebant et sententias grauis et suauis reperiebant sed eas aut uinciebant aut explebant parum. 'hoc me ipsum delectat' inquiunt. quid, si antiquissima illa pictura paucorum colorum magis quam haec iam perfecta delectet, illa nobis sit credo repetenda, haec scilicet repudianda? nominibus ueterum gloriantur. habet autem ut in aetatibus auctoritatem senectus sic in exemplis antiquitas, quae quidem apud me ipsum ualet plurimum. nec ego id quod deest antiquitati flagito potius quam laudo quod est; praesertim cum ea maiora iudicem quae sunt quam illa quae desunt. plus est enim in uerbis et in sententiis boni, quibus illi excellunt, quam in conclusione sententiarum, quam non habent. post inuenta conclusio est, qua credo usuros ueteres illos fuisse, si iam nota atque usurpata res esset; qua inuenta omnis usos magnos oratores  uidemus. sed habet nomen inuidiam, cum in oratione iudiciali et forensi numerus latine, graece ῥυθμὸς inesse dicitur. nimis enim insidiarum ad capiundas auris adhiberi uidetur, si etiam in dicendo numeri ab oratore quaeruntur. hoc freti isti et ipsi infracta et amputata locuntur et eos uituperant qui apta et finita pronuntiant; si inanibus uerbis leuibusque sententiis, iure; sin probae res, lecta uerba, quid est cur claudere aut insistere orationem malint quam cum sententia pariter excurrere? hic enim inuidiosus numerus nihil affert aliud nisi ut sit apte uerbis comprehensa sententia; quod fit etiam ab antiquis, sed plerumque casu, saepe natura; et quae ualde laudantur apud illos, ea fere quia sunt conclusa laudantur. et apud graecos quidem iam anni prope quadringenti sunt, cum hoc probatur; nos nuper agnouimus. ergo ennio licuit uetera contemnenti dicere: 'uersibus quos olim fauni uatesque canebant', mihi de antiquis eodem modo non licebit? praesertim cum dicturus non sim: 'ante hunc' ut ille nec quae secuntur: 'nos ausi reserare'; legi enim audiuique nonnullos quorum propemodum absolute concluderetur oratio. quod qui non possunt, non est iis satis non contemni, laudari etiam uolunt. ego autem illos ipsos laudo idque merito quorum se isti imitatores esse dicunt, etsi in iis aliquid desidero, hos uero minime qui nihil illorum nisi uitium secuntur, cum a bonis absint longissime. quodsi auris tam inhumanas tamque agre stis habent, ne doctissimorum quidem uirorum eos mouebit auctoritas? omitto isocraten discipulosque eius ephorum et naucraten, quanquam orationis faciundae et ornandae auctores locupletissimi summi ipsi oratores esse debebant. sed quis omnium doctior, quis acutior, quis in rebus uel inueniundis uel iudicandis acrior aristotele fuit? quis porro isocrati est aduersatus infensius? is igitur uersum in oratione uetat esse, numerum iubet. eius auditor theodectes, in primis, ut aristoteles saepe significat, politus scriptor atque artifex, hoc idem et sentit et praecipit; theophrastus uero isdem de rebus etiam accuratius. quis ergo istos ferat qui hos auctores non probent? nisi omnino haec esse ab iis praecepta nesciunt. quod si ita est—nec uero aliter existimo—quid, ipsi suis sensibus non mouentur? nihilne iis inane uidetur nihil inconditum nihil curtum nihil claudicans nihil redundans? in uersu quidem theatra tota exclamant, si fuit una syllaba aut breuior aut longior; nec uero multitudo pedes nouit nec ullos numeros tenet nec illud quod offendit aut cur aut in quo offendat intellegit; et tamen omnium longitudinum et breuitatum in sonis sicut acutarum grauiumque uocum iudicium ipsa natura in auribus nostris collocauit. 