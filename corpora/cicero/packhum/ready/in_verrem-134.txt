sequitur ut de frumento empto uos, iudices, doceam, maximo atque impudentissimo furto; de quo dum certa et pauca et magna dicam breuiter, attendite. frumentum emere in sicilia debuit uerres ex senatus consulto et ex lege terentia et cassia frumentaria. emundi duo genera fuerunt, unum decumanum, alterum quod praeterea ciuitatibus aequaliter esset distributum; illius decumani tantum quantum ex primis decumis fuisset, huius imperati in annos singulos tritici mod.  dccc ; pretium autem constitutum decumano in modios singulos hs  iii , imperato hs  iii s . ita in frumentum imperatum hs duodetriciens in annos singulos uerri decernebatur quod aratoribus solueret, in alteras decumas fere ad nonagiens. sic per triennium ad hanc frumenti emptionem siciliensem prope centiens et uiciens erogatum est.  hanc pecuniam tantam datam tibi ex aerario inopi atque exhausto, datam ad frumentum, hoc est ad necessitatem salutis et uitae, datam ut siculis aratoribus, quibus tanta  onera res publica imponeret, solueretur, abs te sic laceratam esse dico ut possim illud probare, si uelim, omnem te hanc pecuniam domum tuam auertisse. etenim sic hanc rem totam administrasti ut hoc quod dico probari aequissimo iudici possit. sed ego habebo rationem auctoritatis meae; meminero quo animo, quo consilio ad causam publicam accesserim; non agam tecum accusatorie, nihil fingam, nihil cuiquam probari uolo me dicente quod non ante mihimet ipsi probatum sit. in hac pecunia publica, iudices, haec insunt tria genera furtorum: primum, cum posita esset pecunia apud eas societates unde erat attributa, binis centesimis faeneratus est, deinde permultis ciuitatibus pro frumento nihil soluit omnino, postremo, si cui ciuitati soluit, tantum detraxit quantum commodum fuit, nulli quod debitum est reddidit. 