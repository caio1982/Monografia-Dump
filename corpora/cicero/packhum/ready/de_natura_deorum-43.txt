proximum est ut doceam deorum prouidentia mundum administrari. magnus sane locus est et a uestris cotta uexatus, ac nimirum uobiscum omne certamen est. nam uobis uellei minus notum est quem ad modum quidque dicatur; uestra enim solum legitis uestra amatis, ceteros causa incognita condemnatis. uelut a te ipso hesterno die dictumst anum fatidicam pronoean a stoicis induci id est prouidentiam. quod eo errore dixisti, quia existumas ab is prouidentiam fingi quasi quandam deam singularem, quae mundum omnem gubernet et regat. sed id praecise dicitur: ut, si  quis dicat atheniensium rem publicam consilio regi, desit illud "arii pagi", sic, cum dicimus prouidentia mundum administrari, deesse arbitrato "deorum", plene autem et perfecte sic dici existumato, prouidentia deorum mundum administrari. ita salem istum, quo caret uestra natio, in inridendis nobis nolitote consumere, et mercule si me audiatis ne experiamini quidem; non decet non datum est non potestis. nec uero hoc in te unum conuenit moribus domesticis ac nostrorum hominum urbanitate limatum, sed cum in reliquos uestros tum in eum maxime qui ista peperit, hominem sine arte sine litteris, insultantem in omnes, sine acumine ullo sine auctoritate sine lepore.  dico igitur prouidentia deorum mundum et omnes mundi partes et initio constitutas esse et omni tempore administrari. eamque disputationem tris in partes nostri fere diuidunt. quarum prima pars est quae ducitur ab ea ratione quae docet esse deos; quo concesso confitendum est eorum consilio mundum administrari. secunda est autem quae docet omnes res subiectas esse naturae sentienti ab eaque omnia pulcherrume geri; quo constituto sequitur ab animantibus principiis eam esse generatam. tertius est locus qui ducitur ex admiratione rerum caelestium atque terrestrium. 