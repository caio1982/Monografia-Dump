atque is quidem, qui cuncta conposuit, constanter in suo manebat statu; qui autem erant ab eo creati, cum parentis ordinem cognouissent, hunc sequebantur. itaque cum accepissent inmortale principium mortalis animantis, imitantes genitorem et effectorem sui particulas ignis et terrae et aquae et animae a mundo, quas rursus redderent, mutuabantur easque inter se copulabant haud isdem uinclis, quibus ipsi erant conligati, sed talibus, quae cerni non possent propter paruitatem, crebris quasi cuneolis inliquefactis unum efficiebant ex omnibus corpus atque in eo influente atque effluente animi diuini ambitus inligabant. itaque illi in flumen inmersi neque tenebant neque tenebantur, sed ui magna tum ferebant, tum ferebantur. ita totum animal mouebatur illud quidem, sed inmoderate et fortuito, ut sex motibus ueheretur. nam et ante et pone et ad laeuam et ad dextram et sursum et deorsum, modo huc, modo illuc * * *  sed si in splendore consedit, tum uel eadem species uel interdum inmutata redditur, cum ignis oculorum cum eo igne, qui est ob os offusus, se confudit et contulit. dextra autem uidentur, quae laeua sunt, quia contrariis partibus oculorum contrarias partes  attingunt. respondent autem dextera dexteris, laeua laeuis conuersione luminum, cum ea inter se non cohaerescunt. id fit, cum speculorum leuitas hinc illincque altitudinem adsumpsit et ita dextera detrusit in laeuam partem oculorum laeuaque in dexteram. supina etiam ora cernuntur depulsione luminum; quae conuertens inferiora reddit, quae sunt superiora. atque haec omnia ex eo genere sunt, quae rerum adiuuant causas; quibus utitur ministeriis deus, cum optimi speciem, quoad fieri potest, efficit. sed existimant plerique non haec adiuuantia causarum, sed has ipsas esse omnium causas, quae uim habeant refrigerandi calfaciendi, concrescendi liquendi, careant autem omni intellegentia atque ratione, quae nisi in animo nulla alia in natura reperiantur. animus autem sensum omnem effugit oculorum; at ignis, <anima,> aqua, terra corpora sunt, eaque cernuntur. illum autem, qui intellegentiae sapientiaeque se amatorem profitetur, necesse est intellegentis sapientisque naturae primas causas conquirere, dein secundas earum rerum, quae necessario mouent alias, cum ipsae ab aliis mouentur. quocirca nobis sic cerno esse faciendum, ut de utroque nos quidem dicamus genere causarum, separatim autem de iis, quae cum intellegentia sunt efficientes pulcherrimarum rerum atque optumarum, et de iis, quae uacantes prudentia inconstantia perturbataque efficiunt. ac de oculorum quidem causis, ut haberent eam uim, quam nunc habent, satis ferme esse dictum puto. maxuma autem eorum utilitas donata hominum generi deorum munere deinceps explicetur. rerum enim optumarum cognitionem nobis oculi attulerunt. nam haec, quae est habita de uniuersitate oratio a nobis, haud umquam esset inuenta, si neque sidera neque sol neque caelum sub oculorum aspectum cadere potuissent. nunc uero dies noctesque oculis cognitae, tum mensum annorumque conuersiones et numerum machinatae sunt et spatium temporis dimensae et ad  quaestionem totius naturae inpulerunt; quibus ex rebus philosophiam adepti sumus, quo bono nullum optabilius, nullum praestantius neque datum est mortalium generi deorum concessu atque munere neque dabitur * * * prisc .   gl   3.463 k defenstrix 