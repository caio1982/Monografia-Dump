tractatio igitur rerum efficit admirabilem orationem; nam ipsae quidem res in perfacili cognitione uersantur. quid enim iam sequitur, quod quidem artis sit, nisi ordiri orationem, in quo aut concilietur auditor aut erigatur aut paret se ad discendum; rem breuiter exponere et probabiliter et aperte, ut quid agatur intellegi possit; sua confirmare, aduersaria euertere, eaque efficere non perturbate sed singulis argumentationibus ita concludendis, ut efficiatur quod sit consequens iis quae sumentur ad quamque rem confirmandam; post omnia perorationem inflammantem restinguentemue concludere? has partis quem ad modum tractet singulas difficile dictu est hoc loco; nec enim semper tractantur uno modo. quoniam autem non quem doceam quaero sed quem probem, probabo primum eum qui quid deceat uiderit. haec enim  sapientia maxume adhibenda eloquenti est, ut sit temporum personarumque moderator. nam nec semper nec apud omnis nec contra omnis nec pro omnibus nec omnibus eodem modo dicendum arbitror. is erit ergo eloquens, qui ad id quodcumque decebit poterit accommodare orationem. quod cum statuerit, tum ut quicque erit dicendum ita dicet: nec satura ieiune nec grandia minute nec item contra, sed erit rebus ipsis par et aequalis oratio; principia uerecunda, nondum elatis incensa uerbis sed acuta sententiis uel ad offensionem aduersarii uel ad commendationem sui; narrationes credibiles nec historico sed prope cotidiano sermone explicatae dilucide; dein si tenues causae, tum etiam argumentandi tenue filum et in docendo et in refellendo idque ita tenebitur, ut quanta ad rem tanta ad orationem fiat accessio; cum uero causa ea inciderit in qua uis eloquentiae possit expromi, tum se latius fundet orator, tum reget et flectet animos et sic afficiet ut uolet, id est ut causae natura et ratio temporis postulabit. 