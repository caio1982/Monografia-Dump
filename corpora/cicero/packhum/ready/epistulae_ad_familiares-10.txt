54(?) m. cicero s. d. l. ualerio iurisconsulto (cur enim tibi hoc non gratificer nescio, praesertim cum his temporibus audacia pro sapientia liceat uti).  lentulo nostro egi per litteras tuo nomine gratias diligenter. sed tu uelim desinas iam nostris litteris uti et nos aliquando reuisas et ibi malis esse ubi aliquo numero sis quam istic ubi solus sapere uideare. quamquam qui istinc ueniunt partim te superbum esse dicunt, quod nihil respondeas, partim contumeliosum, quod male respondeas. sed iam cupio tecum coram iocari. qua re fac ut quam primum uenias neque in apuliam tuam accedas, ut possimus saluum uenisse gaudere. nam illo si ueneris tam ulixes, cognosces tuorum neminem. 