cicero attico sal. prorsus ut scribis ita sentio, turbat sampsiceramus. nihil est quod non timendum sit; ὁμολογουμένως τυραννίδα συσκευάζεται. quid enim ista repentina adfinitatis coniunctio, quid ager  campanus, quid effusio pecuniae significant? quae si essent extrema, tamen esset nimium mali; sed ea natura rei est ut haec extrema esse non possint. quid enim eos haec ipsa per se delectare possunt? numquam huc uenissent nisi ad alias res pestiferas aditus sibi compararent. uerum, ut scribis, haec in arpinati a. d.  ui  circiter id. mai.—non deflebimus, ne et opera et oleum philologiae nostrae perierit, sed conferemus tranquillo animo. * * * di immortales, neque tam me εὐελπιστία consolatur ut antea quam ἀδιαφορία, qua nulla in re tam utor quam in hac ciuili et publica. quin etiam quod est subinane in nobis et non ἀφιλόδοξον (bellum est enim sua uitia nosse) id adficitur quadam delectatione. solebat enim me pungere ne sampsicerami merita in patriam ad annos sescentos maiora uiderentur quam nostra. hac quidem cura certe iam uacuus sum. iacet enim ille sic ut phocis curiana stare uideatur. sed haec coram. tu tamen uideris mihi romae fore ad nostrum aduentum, quod sane facile patiar si tuo commodo fieri possit. sin ut scribis ita uenies, uelim ex theophane expiscere quonam in me animo sit arabarches. quaeres scilicet κατὰ τὸ κηδεμονικὸν et ad me ab eo quasi ὑποθήκας adferes quem ad modum me geram. aliquid ex eius sermone poterimus περὶ τῶν ὅλων suspicari. 