multa acerba, multa turpia, multa turbulenta habuit ille annus; tamen illi sceleri quod in me illorum immanitas edidit haud scio an recte hoc proximum esse dicamus. antiochum magnum illum maiores nostri magna belli contentione terra marique superatum intra montem taurum regnare iusserunt: asiam, qua illum multarunt, attalo, ut is regnaret in ea, condonauerunt. cum armeniorum rege tigrane graue bellum nuper ipsi diuturnumque gessimus, cum ille iniuriis in socios nostros inferendis bello prope nos lacessisset. hic et ipse per se uehemens fuit et acerrimum hostem huius imperi mithridatem pulsum ponto opibus suis regnoque defendit, et a <l.> lucullo, summo uiro atque imperatore, pulsus animo tamen hostili cum reliquis suis copiis  in pristina mente mansit. hunc cn. pompeius cum in suis castris supplicem abiectum uidisset erexit, atque insigne regium, quod ille de suo capite abiecerat, reposuit et certis rebus imperatis regnare iussit, nec minus et sibi et huic imperio gloriosum putauit constitutum a se regem quam constrictum uideri. qui et ipse hostis fuit populi romani et acerrimum hostem in regnum recepit, qui conflixit, qui signa contulit, qui de imperio paene certauit, regnat hodie et amicitiae nomen ac societatis, quod armis uiolarat, id precibus est consecutus: ille cyprius miser, qui semper amicus, semper socius fuit, de quo nulla umquam suspicio durior aut ad senatum aut ad imperatores adlata nostros est, uiuus, ut aiunt, est et uidens cum uictu ac uestitu suo publicatus. em cur ceteri reges stabilem esse suam fortunam arbitrentur, cum hoc illius funesti anni prodito exemplo uideant per tribunum aliquem et sescentas operas se fortunis spoliari et regno omni posse nudari! 