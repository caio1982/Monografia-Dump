denique cum ex senatus consulto itemque ex lege te rentia et cassia frumentum aequabiliter emi ab omnibus siciliae ciuitatibus oporteret, id quoque munus leue atque commune mamertinis remisisti. dices frumentum mamertinos non debere. quo modo non debere? an ut ne uenderent? non enim erat hoc genus frumenti ex eo genere quod exigeretur, sed ex eo quod emeretur. te igitur auctore et interprete ne foro quidem et commeatu mamertini iuuare populum romanum debuerunt. quae tandem ciuitas fuit quae deberet? qui publicos agros arant, certum est quid e lege censoria debeant: cur his quicquam praeterea ex alio genere imperauisti? quid? decumani num quid praeter singulas decumas ex lege hieronica debent? cur his quoque statuisti quantum ex hoc genere frumenti empti darent? quid immunes? hi certe nihil debent. at eis non modo imperasti, uerum etiam, quo plus darent quam poterant, haec sexagena milia modium, quae mamertinis remiseras, addidisti. neque hoc dico, ceteris non recte imperatum, sed mamertinis, qui erant in eadem causa, et quibus superiores omnes item ut ceteris imperarant pecuniamque ex senatus consulto et ex lege dissoluerant, his dico non recte remissum.  et ut hoc beneficium, quem ad modum dicitur, trabali clauo figeret, cum consilio causam mamertinorum cognoscit et de consili sententia mamertinis se frumentum non imperare pronuntiat. audite decretum mercennarii praetoris ex ipsius commentario, et cognoscite quanta in scribendo grauitas, quanta in constituendo iure sit auctoritas. recita. commentarius.  de consili sententia libenter ait se facere itaque perscribit. quid, si hoc uerbo non esses usus 'libenter'? nos uidelicet inuitum te quaestum facere puta remus. ac 'de consili sententia'! praeclarum recitari consilium, iudices, audistis; utrum uobis consilium tandem praetoris recitari uidebatur, cum audiebatis nomina, an praedonis improbissimi societas atque comitatus? en foederum interpretes, societatis, pactionis, religionis auctores! numquam in sicilia frumentum publice est emptum quin mamertinis pro portione imperaretur, antequam hoc delectum praeclarumque consilium iste dedit, ut ab his nummos acciperet ac sui similis esset. itaque tantum ualuit istius decreti auctoritas quantum debuit eius hominis qui, a quibus frumentum emere debuisset, iis decretum uendidisset. nam statim l. metellus ut isti successit, ex c. sacerdotis et ex sex. peducaei instituto ac litteris frumentum mamertinis imperauit. tum illi intellexerunt se id quod a malo auctore emissent diutius obtinere non posse. 