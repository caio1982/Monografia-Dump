sed elatus studio uereor ne longior fuerim. erat autem difficile rem tantam tamque praeclaram inchoatam relinquere; quamquam non tam dicendi ratio mihi habenda fuit quam audiendi.'  tum cotta comiter ut solebat 'atqui' inquit 'uellei nisi tu aliquid dixisses, nihil sane ex me quidem audire potuisses. mihi enim non tam facile in mentem uenire solet quare uerum sit aliquid quam quare fal sum; idque cum saepe tum cum te audirem paulo ante contigit. roges me qualem naturam deorum esse dicam: nihil fortasse respondeam; quaeras putemne talem esse qualis modo a te sit exposita: nihil dicam mihi uideri minus.  sed ante quam adgrediar ad ea quae a te disputata sunt de te ipso dicam quid sentiam. saepe enim de l. crasso illo familiari tuo uideor audisse, cum te togatis omnibus sine dubio anteferret, paucos tecum epicureos e graecia compararet, sed, quod ab eo te mirifice diligi intellegebam, arbitrabar illum propter beniuolentiam uberius id dicere. ego autem, etsi uereor laudare praesentem, iudico tamen de re obscura atque difficili a te dictum esse dilucide, neque sententiis solum copiose sed uerbis etiam ornatius quam solent uestri. zenonem, quem philo noster coryphaeum appellare epicureorum solebat, cum athenis essem audiebam frequenter, et quidem ipso auctore philone, credo ut facilius iudicarem quam illa bene refellerentur, cum a principe epicureorum accepissem quem ad modum dicerentur. non igitur ille ut plerique, sed isto modo ut tu, distincte grauiter ornate. sed quod in illo mihi usu saepe uenit, idem modo cum te audirem accidebat, ut moleste ferrem tantum ingenium (bona uenia me audies) in tam leues ne dicam in tam ineptas sententias incidisse. nec ego nunc ipse aliquid adferam melius. ut enim modo dixi, omnibus fere in rebus sed maxime in physicis quid non sit citius quam quid sit dixerim. roges me quid aut quale sit deus: auctore utar simonide, de quo cum quaesiuisset hoc idem tyrannus hiero, deliberandi sibi unum diem postulauit;  cum idem ex eo postridie quaereret, biduum petiuit; cum saepius duplicaret numerum dierum admiransque hiero requireret cur ita faceret, "quia quanto diutius considero" inquit "tanto mihi spes uidetur obscurior". sed simoniden arbitror (non enim poeta solum suauis uerum etiam ceteroqui doctus sapiensque traditur), quia multa uenirent in mentem acuta atque subtilia, dubitantem quid eorum esset uerissimum desperasse omnem ueritatem. epicurus uero tuus (nam cum illo malo disserere quam tecum) quid dicit quod non modo philosophia dignum esset sed mediocri prudentia? 