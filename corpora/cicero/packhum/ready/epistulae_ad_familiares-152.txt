c .  xu kal .  mai .   49  in liguria caelius ciceroni sal. exanimatus tuis litteris, quibus te nihil nisi triste cogitare ostendisti neque id quid esset perscripsisti neque non tamen quale esset quod cogitares aperuisti, has ad te ilico litteras scripsi.  per fortunas tuas, cicero, per liberos te oro et obsecro ne quid grauius de salute et incolumitate tua consulas. nam deos hominesque amicitiamque nostram testificor me tibi praedixisse neque temere monuisse sed, postquam caesarem conuenerim sententiamque eius qualis futura esset parta uictoria cognorim, te certiorem fecisse. si existimas eandem  rationem fore caesaris in dimittendis aduersariis et condicionibus ferendis, erras. nihil nisi atrox et saeuum cogitat atque etiam loquitur. iratus senatui exiit, his intercessionibus plane incitatus est; non mehercules erit deprecationi locus.  qua re si tibi tu, si filius unicus, si domus, si spes tuae reliquae tibi carae sunt, si aliquid apud te nos, si uir optimus, gener tuus, ualemus, quorum fortunam non debes uelle conturbare, ut eam causam in cuius uictoria salus nostra est odisse aut relinquere cogamur aut impiam cupiditatem contra salutem tuam habeamus * * * denique illud cogita, quod offensae fuerit in ista cunctatione te subisse. nunc te contra uictorem caesarem facere quem dubiis rebus laedere noluisti et ad eos fugatos accedere quos resistentis sequi nolueris summae stultitiae est. uide ne, dum pudet te parum optimatem esse, parum diligenter quid optimum sit eligas. quod si totum tibi persuadere non possum, saltem dum quid de hispaniis agamus scitur exspecta; quas tibi nuntio aduentu caesaris fore nostras. quam isti spem habeant amissis hispaniis nescio; quod porro tuum consilium sit ad desperatos accedere non me dius fidius reperio.  hoc quod tu non dicendo mihi significasti caesar audierat ac, simul atque 'haue' mihi dixit, statim quid de te audisset exposuit. negaui me scire, sed tamen ab eo petii ut ad te litteras mitteret quibus maxime ad remanendum commoueri posses. me secum in hispaniam ducit; nam nisi ita faceret,  ego, prius quam ad urbem accederem, ubicumque esses, ad te percurrissem et hoc a te praesens contendissem atque omni ui te retinuissem.  etiam atque etiam, cicero, cogita ne te tuosque omnis funditus euertas, ne te sciens prudensque eo demittas unde exitum uides nullum esse. quod si te aut uoces optimatium commouent aut non nullorum hominum insolentiam et iactationem ferre non potes, eligas censeo aliquod oppidum uacuum a bello dum haec decernuntur; quae iam erunt confecta. id si feceris, et ego te sapienter fecisse iudicabo et caesarem non offendes.