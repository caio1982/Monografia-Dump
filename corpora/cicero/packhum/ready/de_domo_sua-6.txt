uenio ad augures, quorum ego libros, si qui sunt reconditi,  non scrutor; non sum in exquirendo iure augurum curiosus; haec quae una cum populo didici, quae saepe in contionibus responsa sunt, noui. negant fas esse agi cum populo cum de caelo seruatum sit. quo die de te lex curiata lata esse dicatur, audes negare de caelo esse seruatum? adest praesens uir singulari uirtute, constantia, grauitate praeditus, m. bibulus: hunc consulem illo ipso die contendo seruasse de caelo. 'infirmas igitur tu acta c. caesaris, uiri fortissimi?' minime; neque enim mea iam quicquam interest, exceptis iis telis quae ex illius actionibus in meum corpus inmissa sunt. sed haec de auspiciis, quae ego nunc perbreuiter attingo, acta sunt a te. tu tuo praecipitante iam et debilitato tribunatu auspiciorum patronus subito exstitisti; tu m. bibulum in contionem, tu augures produxisti; tibi interroganti augures responderunt, cum de caelo seruatum sit, cum populo agi non posse; tibi m. bibulus quaerenti se de caelo seruasse respondit, idemque in contione dixit, ab appio tuo fratre productus, te omnino, quod contra auspicia adoptatus esses, tribunum non fuisse. tua denique omnis actio posterioribus mensibus fuit, omnia quae c. caesar egisset, quod contra auspicia essent acta, per senatum rescindi oportere; quod si fieret, dicebas te tuis umeris me custodem urbis in urbem relaturum. uidete hominis amentiam * * * per suum tribunatum caesaris actis inligatus teneretur. si et sacrorum iure pontifices et auspiciorum religione augures totum euertunt tribunatum tuum, quid quaeris amplius? an etiam apertius aliquod ius populi atque legum? hora fortasse sexta diei questus sum in iudicio, cum c. antonium, conlegam meum, defenderem, quaedam  de re publica, quae mihi uisa sunt ad illius miseri causam pertinere. haec homines improbi ad quosdam uiros fortis longe aliter atque a me dicta erant detulerunt. hora nona illo ipso die tu es adoptatus. si quod in ceteris legibus trinum nundinum esse oportet, id in adoptione satis est trium esse horarum, nihil reprehendo; sin eadem obseruanda sunt, iudicauit senatus m. drusi legibus, quae contra legem caeciliam et didiam latae essent, populum non teneri. iam intellegis omni genere iuris, quod in sacris, quod in auspiciis, quod in legibus sit, te tribunum plebis non fuisse. at ego hoc totum non sine causa relinquo. uideo enim quosdam clarissimos uiros, principes ciuitatis, aliquot locis iudicasse te cum plebe iure agere potuisse; qui etiam de me ipso, cum tua rogatione funere elatam rem publicam esse dicerent, tamen id funus, etsi miserum atque acerbum fuisset, iure indictum esse dicebant; quod de me ciui ita de re publica merito tulisses, funus te indixisse rei publicae, quod saluis auspiciis tulisses, iure egisse dicebant. qua re licebit, ut opinor, nobis eas actiones non infirmare, quibus illi actionibus constitutum tribunatum tuum comprobauerunt. 