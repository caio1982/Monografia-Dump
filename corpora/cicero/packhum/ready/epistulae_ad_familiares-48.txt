med .  apr .   45  in attici nomentano m. cicero s. d. ser. sulpicio ego uero, serui, uellem, ut scribis, in meo grauissimo casu adfuisses. quantum enim praesens me adiuuare potueris et consolando et prope aeque dolendo facile ex eo intellego quod litteris lectis aliquantum acquieui. nam et ea scripsisti quae leuare luctum possent et in me consolando non mediocrem ipse animi dolorem adhibuisti. seruius tamen tuus omnibus officiis quae illi tempori tribui potuerunt declarauit et quanti ipse me faceret et quam suum talem erga me animum tibi gratum putaret fore. cuius officia iucundiora scilicet saepe mihi fuerunt, numquam tamen gratiora.  me autem non oratio tua solum et societas paene aegritudinis sed etiam auctoritas consolatur; turpe enim esse existimo me non ita ferre casum meum ut tu tali sapientia praeditus ferendum putas. sed opprimor interdum et uix resisto dolori, quod ea me solacia deficiunt quae ceteris,  quorum mihi exempla propono, simili in fortuna non defuerunt. nam et q. maximus, qui filium consularem, clarum uirum et magnis rebus gestis, amisit, et l. paulus, qui duo septem diebus, et uester galus et m. cato, qui summo ingenio, summa uirtute filium perdidit, iis temporibus fuerunt ut eorum luctum ipsorum dignitas consolaretur, ea quam ex re publica consequebantur. mihi autem, amissis ornamentis iis quae ipse commemoras quaeque eram maximis laboribus adeptus, unum manebat illud solacium quod ereptum est. non amicorum negotiis, non rei publicae procuratione impediebantur cogitationes meae, nihil in foro agere libebat, aspicere curiam non poteram, existimabam, id quod erat, omnis me et industriae meae fructus et fortunae perdidisse. sed cum cogitarem haec mihi tecum et cum quibusdam esse communia et cum frangerem iam ipse me cogeremque illa ferre toleranter, habebam quo confugerem, ubi conquiescerem, cuius in sermone et suauitate omnis curas doloresque deponerem.  nunc autem hoc tam graui uulnere etiam illa quae consanuisse uidebantur recrudescunt. non enim, ut tum me a re publica maestum domus excipiebat quae leuaret, sic nunc domo maerens ad rem publicam confugere possum ut in eius bonis acquiescam. itaque et domo absum et foro, quod nec eum dolorem quem e re publica capio domus iam consolari potest nec domesticum res publica.  quo magis te exspecto teque uidere quam primum cupio. maior mihi <le>uatio [mihi] adferri nulla potest quam coniunctio consuetudinis sermonumque nostrorum; quamquam sperabam tuum aduentum (sic enim audiebam) appropinquare. ego autem cum multis de causis te exopto quam primum uidere tum etiam ut ante commentemur inter nos qua ratione nobis traducendum sit hoc tempus, quod est  totum ad unius uoluntatem accommodandum, et prudentis et liberalis et, ut perspexisse uideor, nec a me alieni et tibi amicissimi. quod cum ita sit, magnae tamen est deliberationis quae ratio sit ineunda nobis non agendi aliquid sed illius concessu et beneficio quiescendi.  uale.