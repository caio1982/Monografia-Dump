is igitur mediocriter a doctrina instructus, angustius etiam a natura, labore et industria et quod adhibebat ad obtinendas causas curam etiam et gratiam, in principibus patronis aliquot annos fuit. in huius oratione sermo latinus erat, uerba non abiecta, res compositae diligenter, nullus flos tamen neque lumen ullum, animi magna, uocis parua contentio, omnia fere ut similiter atque uno modo dicerentur. nam huius aequalis et inimicus c. fimbria non ita diu iactare se potuit; qui omnia magna uoce dicens uerborum sane bonorum cursu quodam incitato ita furebat tamen, ut mirarere tam alias res agere popu lum, ut esset insano inter disertos locus. cn. autem lentulus multo maiorem opinionem dicendi actione faciebat quam quanta in eo facultas erat; qui cum esset nec peracutus, quamquam et ex facie et ex uoltu uidebatur, nec abundans uerbis, etsi fallebat in eo ipso, sic interuallis, exclamationibus, uoce suaui et canora, admirando †inridebat, calebat in agendo, ut ea quae derant non desiderarentur. ita tamquam curio copia nonnulla uerborum, nullo alio bono, tenuit oratorum locum: sic lentulus ceterarum uirtutum dicendi mediocritatem actione occultauit, in qua excellens fuit. nec multo secus p. lentulus, cuius et excogitandi et loquendi tarditatem tegebat formae dignitas, corporis motus plenus et artis et uenustatis, uocis et suauitas et magnitudo. sic in hoc nihil praeter actionem fuit, cetera etiam minora quam in superiore. m. piso quicquid habuit, habuit ex disciplina maxumeque ex omnibus qui ante fuerunt graecis doctrinis eruditus fuit. habuit a natura genus quoddam acuminis quod etiam arte limauerat, quod erat in reprehendendis uerbis uersutum et sollers sed saepe stomachosum, nonnumquam frigidum, interdum etiam facetum. is laborem quasi cursum forensem diutius non tulit, quod et corpore erat infirmo et hominum ineptias ac stultitias, quae deuorandae nobis sunt, non ferebat iracundiusque respuebat siue morose, ut putabatur, siue ingenuo liberoque fastidio. is cum satis floruisset adulescens, minor haberi est coeptus postea. deinde ex uirginum iudicio magnam laudem est adeptus et ex eo tempore quasi reuocatus in cursum tenuit locum tam diu, quam ferre potuit laborem;  postea quantum detraxit ex studio tantum amisit ex gloria. p. murena mediocri ingenio sed magno studio rerum ueterum, litterarum et studiosus et non imperitus, multae industriae et magni laboris fuit. c. censorinus graecis litteris satis doctus, quod proposuerat explicans expedite, non inuenustus actor sed iners et inimicus fori. l. turius paruo ingenio sed multo labore, quoquo modo poterat, saepe dicebat; itaque ei paucae centuriae ad consulatum defuerunt. c. macer auctoritate semper eguit, sed fuit patronus propemodum diligentissimus. huius si uita, si mores, si uoltus denique non omnem commendationem ingeni euerteret, maius nomen in patronis fuisset. non erat abundans, non inops tamen; non ualde nitens, non plane horrida oratio; uox gestus et omnis actio sine lepore; at in inueniendis componendisque rebus mira accuratio, ut non facile in ullo diligentiorem maioremque cognouerim, sed eam ut citius ueteratoriam quam oratoriam diceres. hic etsi etiam in publicis causis probabatur, tamen in priuatis inlustriorem obtinebat locum. c. deinde piso statarius et sermonis plenus orator, minime ille quidem tardus in excogitando, uerum tamen uoltu et simulatione multo etiam acutior quam erat uidebatur. nam eius aequalem m'. glabrionem bene institutum aui scaeuolae diligentia socors ipsius natura neglegensque tardauerat. etiam l. torquatus elegans in dicendo, in existimando admodum prudens, toto genere perurbanus. meus autem aequalis cn. pompeius uir ad omnia summa natus maiorem dicendi gloriam habuisset, nisi eum maioris gloriae cupiditas ad bellicas laudes abstraxisset. erat oratione satis amplus, rem prudenter uidebat; actio uero eius habebat et in uoce magnum splendorem et in motu summam dignitatem. noster item aequalis d. silanus, uitricus tuus, studi ille quidem habuit non multum, sed acuminis et orationis satis. q. pompeius a. f., qui bithy nicus dictus est, biennio quam nos fortasse maior, summo studio dicendi multaque doctrina, incredibili labore atque industria, quod scire possum: fuit enim mecum et cum m. pisone cum amicitia tum studiis exercitationibusque coniunctus. huius actio non satis commendabat orationem; in hac enim satis erat copiae, in illa autem leporis parum. erat eius aequalis p. autronius uoce peracuta atque magna nec alia re ulla probabilis, et l. octauius reatinus, qui cum multas iam causas diceret, adulescens est mortuus—is tamen ad dicendum ueniebat magis audacter quam parate—, et c. staienus, qui se ipse adoptauerat et de staieno aelium fecerat, feruido quodam et petulanti et furioso genere dicendi: quod quia multis gratum erat et probabatur, ascendisset ad honores, nisi in facinore manifesto deprehensus poenas legibus et iudicio dedisset. eodem tempore c. l. caepasii fratres fuerunt, qui multa opera, ignoti homines et repentini, quaestores celeriter facti sunt, oppidano quodam et incondito genere dicendi. addamus huc etiam, ne quem uocalem praeterisse uideamur, c. cosconium calidianum, qui nullo acumine eam tamen uerborum copiam, si quam habebat, praebebat populo cum multa concursatione magnoque clamore. quod idem faciebat q. arrius, qui fuit m. crassi quasi secundarum. is omnibus exemplo debet esse quantum in hac urbe polleat multorum oboedire tempori multorumque uel honori uel periculo seruire. his enim rebus infimo loco natus et honores et pecuniam et gratiam consecutus etiam in patronorum—sine doctrina, sine ingenio—aliquem numerum peruenerat. sed ut pugiles inexercitati, etiam si pugnos et plagas olympiorum cupidi ferre possunt, solem tamen saepe ferre non possunt, sic ille cum omni iam fortuna prospere functus labores etiam magnos excepisset, illius iudicialis anni seueritatem quasi solem non tulit. 