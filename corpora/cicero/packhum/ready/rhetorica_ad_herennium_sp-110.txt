uehemens haec est exornatio et in coniecturali constitutione causae ferme semper necessaria, et in ceteris generibus causarum et in omni oratione adhibenda nonnumquam.  expolitio est, cum in eodem loco manemus et aliud atque aliud dicere uidemur. ea dupliciter fit: si aut eandem plane dicemus rem, aut de eadem re.  eandem rem dicemus, non eodem modo—nam id quidem optundere auditorem est, non rem expolire —sed commutate. commutabimus tripliciter: uerbis, pronuntiando, tractando.  uerbis commutabimus, cum re semel dicta iterum aut saepius aliis uerbis, quae idem ualeant, eadem res proferetur, hoc modo:  'nullum tantum est periculum, quod sapiens pro salute patriae uitandum arbitretur. cum agetur incolumitas perpetua ciuitatis, qui bonis erit rationibus praeditus, profecto nullum uitae discrimen sibi pro fortunis rei p. fugiendum putabit et erit in ea sententia semper, ut pro patria studiose quamuis in magnam descendat uitae dimicationem.'  pronuntiando commutabimus, si, cum in sermone, tum in acrimonia, tum in alio atque alio genere uocis atque gestus eadem uerbis commutando pronuntiationem quoque uehementius inmutarimus. hoc neque commodissime scribi potest neque parum est apertum; quare non eget exempli.  tertium genus est commutationis, quod tractando conficitur, si sententiam traiciemus aut ad sermocinationem aut exsuscitationem. 