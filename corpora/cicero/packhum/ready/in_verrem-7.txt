omnia non modo commemorabuntur, sed etiam expositis certis rebus agentur, quae inter decem annos, posteaquam  iudicia ad senatum translata sunt, in rebus iudicandis nefarie flagitioseque facta sunt. cognoscet ex me populus romanus quid sit quam ob rem, cum equester ordo iudicaret, annos prope quinquaginta continuos <in> nullo, iudices, equite romano iudicante ne tenuissima quidem suspicio acceptae pecuniae ob rem iudicandam constituta sit; quid sit quod, iudiciis ad senatorium ordinem translatis sublataque populi romani in unum quemque uestrum potestate, q. calidius damnatus dixerit minoris hs triciens praetorium hominem honeste non posse damnari; quid sit quod, p. septimio senatore damnato q. hortensio praetore de pecuniis repetundis, lis aestimata sit eo nomine, quod ille ob rem iudicandam pecuniam accepisset. <quid?> quod in c. herennio, quod in c. popilio, senatoribus, qui ambo peculatus damnati sunt, quod in m. atilio, qui de maiestate damnatus est, hoc planum factum est, eos pecuniam ob rem iudicandam accepisse, quod inuenti sunt senatores qui c. uerre praetore urbano sortiente exirent in eum reum quem incognita causa condemnarent, quod inuentus est senator qui, cum iudex esset, in eodem iudicio et ab reo pecuniam acciperet quam iudicibus diuideret, et ab accusatore ut reum condemnaret. iam uero quo modo ego illam labem ignominiam calamitatemque totius ordinis conquerar, hoc factum esse in hac ciuitate, cum senatorius ordo iudicaret, ut discoloribus signis iuratorum hominum sententiae notarentur? haec omnia me diligenter seuereque acturum esse polliceor. 