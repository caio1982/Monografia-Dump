et quamquam a q. hortensio, clarissimo uiro atque eloquentissimo, causa est p. sesti perorata, nihilque ab eo praetermissum est quod aut pro re publica conquerendum fuit aut pro reo disputandum, tamen adgrediar ad dicendum, ne mea propugnatio ei potissimum defuisse uideatur per quem est perfectum ne ceteris ciuibus deesset. atque ego sic statuo, iudices, a me in hac causa atque hoc extremo dicendi loco pietatis potius quam defensionis, querelae quam eloquentiae, doloris quam ingeni partis esse susceptas. itaque si aut acrius egero aut liberius quam qui ante me dixerunt, peto a uobis ut tantum orationi meae concedatis quantum et pio dolori et iustae iracundiae concedendum putetis; nam neque officio coniunctior dolor ullius esse potest quam hic meus susceptus ex hominis de me optime meriti periculo, neque iracundia magis ulla laudanda <est> quam ea quae me inflammat eorum scelere qui cum omnibus meae salutis defensoribus bellum esse sibi gerendum iudicauerunt. sed quoniam singulis criminibus ceteri responderunt, dicam ego de omni statu p. sesti, de genere uitae, de natura, de moribus, de incredibili amore in bonos, de studio conseruandae salutis communis atque oti; contendamque, si modo id consequi potero, ut in hac confusa atque uniuersa defensione nihil ab me quod ad uestram quaestionem, nihil quod ad reum, nihil quod ad rem publicam pertineat praeter missum esse uideatur. et quoniam in grauissimis temporibus ciuitatis atque in ruinis euersae atque adflictae rei publicae p. sesti tribunatus est a fortuna ipsa conlocatus, non adgrediar ad illa maxima atque amplissima prius quam docuero quibus initiis ac fundamentis haec tantae summis in rebus laudes excitatae sint. 