ac separatim quidem, quae de principio et de insinuatione dicenda uidebantur, haec fere sunt: nunc quiddam breui communiter de utroque praecipiendum uidetur.  exordium sententiarum et grauitatis plurimum debet habere et omnino omnia, quae pertinent ad dignitatem, in se continere, propterea quod id optime faciendum est, quod oratorem auditori maxime commendat; splendoris et festiuitatis et concinnitudinis minimum, propterea quod ex his suspicio quaedam apparationis atque artificiosae diligentiae nascitur, quae maxime orationi fidem, oratori adimit auctoritatem.  uitia uero haec sunt certissima exordiorum, quae summo opere uitare oportebit: uulgare, commune, commutabile, longum, separatum, translatum, contra praecepta. uulgare est, quod in plures causas potest accommodari, ut conuenire uideatur. commune, quod nihilo minus in hanc quam in contrariam partem causae pot est conuenire. commutabile, quod ab aduersario potest leuiter mutatum ex contraria parte dici. longum est, quod pluribus uerbis aut sententiis ultra quam satis est producitur. separatum, quod non ex ipsa causa ductum est nec sicut aliquod membrum adnexum orationi. translatum est, quod aliud conficit, quam causae genus postulat: ut si qui docilem faciat auditorem, cum beniuolentiam causa desideret, aut si principio utatur, cum insinuationem res postulet. contra praecepta est, quod nihil eorum efficit, quorum causa de exordiis praecepta traduntur; hoc est, quod eum, qui audit, neque beniuolum neque attentum neque docilem efficit, aut, quo nihil profecto peius est, ut contra sit, facit. 