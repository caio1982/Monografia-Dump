xiu kal .  sept .   44   ( § 8)  nauigans ad pompeianum <cicero attico sal.> uiii  id. sext. cum a leucopetra profectus (inde enim tramittebam) stadia circiter  ccc  processissem, reiectus sum austro uehementi ad eandem leucopetram. ibi cum uentum exspectarem (erat enim uilla ualeri nostri, ut familiariter essem et libenter), regini quidam illustres homines eo uenerunt roma sane recentes, in iis bruti nostri hospes, qui brutum neapoli reliquisset. haec adferebant, edictum bruti et cassi, et fore frequentem senatum kalendis, a bruto et cassio litteras missas ad consularis et praetorios, ut adessent rogare. summam spem nuntiabant fore ut antonius cederet, res conueniret, nostri romam redirent. addebant etiam me desiderari, subaccusari.  quae cum audissem, sine ulla dubitatione abieci consilium profectionis, quo mehercule ne antea quidem delectabar. lectis uero tuis litteris admiratus equidem sum te tam uehementer sententiam commutasse, sed non sine causa arbitrabar. etsi, quamuis non fueris suasor et impulsor profectionis meae, at probator certe fuisti, dum modo kal. ian. romae essem. ita fiebat ut, dum minus periculi uideretur, abessem, in flammam ipsam uenirem. sed haec, etiam si non prudenter, tamen ἀνεμέσητα sunt, primum quod de mea sententia acta sunt, deinde etiam si te auctore, quid debet qui consilium dat praestare praeter fidem?   illud mirari satis non potui quod scripsisti his uerbis: 'bene igitur tu qui εὐθανασίαν, bene! relinque patriam!' an ego relinquebam aut tibi tum relinquere uidebar, tu id non modo non prohibebas uerum etiam adprobabas? grauiora quae restant: 'uelim σχόλιον aliquod elimes ad me, oportuisse te istuc facere.' itane, mi attice? defensione eget meum factum, praesertim apud te qui id mirabiliter adprobasti? ego uero istum ἀπολογισμὸν συντάξομαι, sed ad eorum aliquem quibus inuitis et dissuadentibus profectus sum. etsi quid iam opus est σχολίῳ? si perseuerassem, opus fuisset. 'at hoc ipsum non constanter.' nemo doctus umquam (multa autem de hoc genere scripta sunt) mutationem consili inconstantiam dixit esse. deinceps igitur haec: 'nam si a phaedro nostro esses, expedita excusatio esset; nunc quid respondemus?' ergo id erat meum factum quod catoni probare non possim? flagiti scilicet plenum et dedecoris. utinam a primo ita tibi esset uisum! tu mihi, sicut esse soles, fuisses cato.  extremum illud uel molestissimum: 'nam brutus noster silet', hoc est, non audet hominem id aetatis monere. aliud nihil habeo quod ex iis a te uerbis significari putem; et hercule ita est. nam  xui  kal. sept. cum uenissem ueliam, brutus audiuit; erat enim cum suis nauibus apud haletem fluuium citra ueliam mil. pass.  iii . pedibus ad me statim. di immortales, quam ualde ille reditu uel potius reuersione mea laetatus effudit illa omnia quae tacuerat! ut recordarer illud tuum 'nam brutus noster silet'. maxime autem dolebat me kal. sext. in senatu non fuisse.  pisonem ferebat in caelum; se autem laetari quod effugissem duas maximas uituperationes, unam, quam itinere faciendo me intellegebam suscipere, desperationis ac relictionis rei publicae (flentes mecum uulgo querebantur quibus de meo celeri reditu non probabam), alteram, de qua brutus et qui una erant (multi autem erant) laetabantur quod eam uituperationem effugissem, me existimari ad olympia. hoc uero nihil turpius quouis rei publicae tempore, sed hoc ἀναπολόγητον. ego uero austro gratias miras qui me a tanta infamia auerterit.  reuersionis has speciosas causas habes, iustas illas quidem et magnas; sed nulla iustior quam quod tu idem aliis litteris, 'prouide, si cui quid debetur, ut sit unde par pari respondeam. mirifica enim δυσχρηστία est propter metum armorum.' in freto medio hanc epistulam legi, ut quid possem prouidere in mentem mihi non ueniret nisi ut praesens me ipse defenderem. sed haec hactenus; reliqua coram.  antoni edictum legi a bruto * * * et horum contra scriptum praeclare; sed quid ista edicta ualeant aut quo spectent plane non uideo. nec ego nunc, ut brutus censebat, istuc ad rem publicam capessendam uenio. quid enim fieri potest? num quis pisoni est adsensus? num rediit ipse postridie? sed abesse hanc aetatem longe a sepulcro negant oportere.  sed obsecro te, quid est quod audiui de bruto? piliam πειράζεσθαι παραλύσει te scripsisse aiebat. ualde sum commotus, etsi idem te scribere sperare melius. ita plane uelim, et <ei> dicas  plurimam salutem et suauissimae atticae. haec scripsi nauigans cum pompeianum accederem  xiiii  kal.