med .  mai .(?)   43  romae cicero planco quamquam gratiarum actionem a te non desiderabam, cum te re ipsa atque animo scirem esse gratissimum, tamen (fatendum est enim) fuit ea mihi periucunda. sic enim uidi, quasi ea quae oculis cernuntur, me a te amari. dices 'quid antea?' semper equidem, sed numquam illustrius.  litterae tuae mirabiliter gratae sunt senatui cum rebus ipsis, quae erant grauissimae et maximae, fortissimi animi summique consili, tum etiam grauitate sententiarum atque uerborum. sed, mi plance, incumbe ut belli extrema perficias. in hoc erit summa et gratia et gloria. cupio omnia rei publicae causa; sed mehercules in ea conseruanda iam defatigatus non multo plus patriae faueo quam tuae gloriae, cuius maximam facultatem tibi di immortales, ut spero, dederunt; quam complectere obsecro. qui enim antonium oppresserit, is hoc bellum taeterrimum periculosissimumque confecerit. 