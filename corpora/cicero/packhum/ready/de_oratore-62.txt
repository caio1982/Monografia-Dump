tum crassus 'quorsum igitur haec spectat' inquit 'tam longa et tam alte repetita oratio? hae duae partes, quae mihi supersunt, inlustrandae orationis ac totius eloquentiae cumulandae, quarum altera dici postulat ornate, altera apte, hanc habent uim, ut sit quam maxime iucunda, quam maxime in sensus eorum, qui audiunt, influat et quam plurimis sit rebus instructa; instrumentum autem hoc forense, litigiosum, acre, tractum ex uulgi opinionibus exiguum saneque mendicum est; illud rursus ipsum, quod tradunt isti, qui profitentur se dicendi magistros, non multum est maius quam illud uulgare ac forense: apparatu nobis opus est et rebus exquisitis, undique conlectis, arces sitis, comportatis, ut tibi, caesar, faciendum est ad annum; ut ego in aedilitate laboraui, quod cotidianis et uernaculis rebus satis facere me posse huic populo non putabam. uerborum eligendorum et conlocandorum et concludendorum facilis est uel ratio uel sine ratione ipsa exercitatio; rerum est silua magna, quam cum graeci iam non tenerent ob eamque causam iuuentus nostra dedisceret paene discendo, etiam latini, si dis placet, hoc biennio magistri dicendi exstiterunt; quos ego censor edicto meo sustuleram, non quo, ut nescio quos dicere aiebant, acui ingenia adulescentium nollem, sed contra ingenia obtundi nolui, conroborari impudentiam. nam apud graecos, cuicuimodi essent, uidebam tamen esse praeter hanc exercitationem linguae doctrinam aliquam et humanitate dignam scientiam, hos uero nouos magistros nihil intellegebam posse docere, nisi ut auderent; quod etiam cum bonis rebus coniunctum per se ipsum est magno opere fugiendum: hoc cum unum traderetur et cum impudentiae ludus esset, putaui esse censoris, ne longius id serperet, prouidere. quamquam non haec ita statuo atque decerno, ut desperem latine ea, de quibus disputauimus, tradi ac perpoliri <posse>, patitur enim et lingua nostra et natura rerum ueterem illam excellentemque prudentiam graecorum ad nostrum usum moremque transferri, sed hominibus opus est eruditis, qui adhuc in hoc quidem genere nostri nulli fuerunt; sin quando exstiterint, etiam graecis erunt anteponendi. 