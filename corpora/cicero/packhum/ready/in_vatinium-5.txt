quaero illud etiam ex te, conatusne sis, uoluerisne, denique cogitaris,—est enim res eius modi ut, si tibi in mentem modo uenit, nemo sit qui te ullo cruciatu esse indignum putet,—cogitarisne in illo tuo intolerabili non regno,—nam cupis id audire,—sed latrocinio augur fieri in q. metelli locum, ut, quicumque te aspexisset, duplicem dolorem gemitumque susciperet et ex desiderio clarissimi ciuis et ex honore turpissimi atque improbissimi? adeone non labefactatam rem publicam te tribuno neque conquassatam ciuitatem, sed captam hanc urbem atque peruersam putaris ut augurem uatinium ferre possemus? hoc loco quaero, si, id quod concupieras, augur factus esses,—in qua tua cogitatione nos qui te oderamus uix dolorem ferebamus, illi autem quibus eras in deliciis uix risum tenebant: sed quaero, si ad cetera uulnera, quibus rem publicam putasti deleri, hanc quoque mortiferam plagam inflixisses auguratus tui, utrum decreturus fueris, id quod augures omnes usque ab romulo decreuerunt, ioue fulgente cum populo agi nefas esse, an, quia tu semper sic egisses, auspicia fueris augur dissoluturus?  ac ne diutius loquar de auguratu tuo,—quod inuitus facio ut recorder ruinas rei publicae; neque enim tu umquam stante non modo maiestate horum, sed etiam urbe te augurem fore putasti: uerum tamen ut somnia tua relinquam, ad scelera ueniam, uolo uti mihi respondeas, cum m. bibulum consulem non dicam bene de re publica sentientem, ne tu mihi homo potens irascare, qui ab eo dis sensisti, sed hominem certe nusquam progredientem, nihil in re publica molientem, tantum animo ab actionibus tuis dissentientem,—cum eum tu consulem in uincula duceres et ab tabula ualeria conlegae tui mitti iuberent, fecerisne ante rostra pontem continuatis tribunalibus, per quem consul populi romani moderatissimus et constantissimus, sublato auxilio, exclusis amicis, ui perditorum hominum incitata, turpissimo miserrimoque spectaculo non in carcerem, sed ad supplicium et ad necem duceretur? quaero num quis ante te tam fuerit nefarius qui id fecerit, ut sciamus utrum ueterum facinorum sis imitator an inuentor nouorum; idemque tu cum his atque huius modi consiliis ac facinoribus nomine c. caesaris, clementissimi atque optimi uiri, scelere uero atque audacia tua, m. bibulum foro, curia, templis, locis publicis omnibus expulisses, inclusum domi contineres, cumque non maiestate imperi, non iure legum, sed ianuae praesidio et parietum custodiis consulis uita tegeretur, miserisne uiatorem qui m. bibulum domo ui extraheret, ut, quod in priuatis semper est seruatum, id te tribuno plebis consuli domus exsilium esse non posset? simulque mihi respondeto tu, qui nos qui de communi salute consentimus tyrannos uocas, fuerisne non tribunus plebis, sed intolerandus ex caeno nescio qui atque ex tenebris tyrannus, qui primum eam rem publicam quae auspiciis inuentis constituta est isdem auspiciis sublatis conarere peruertere, deinde sanctissimas leges, aeliam et fufiam dico, quae in gracchorum ferocitate et in audacia saturnini et in conluuione drusi et in contentione sulpici et in cruore cinnano, etiam inter sullana arma uixerunt, solus conculcaris ac pro nihilo  putaris, qui consulem morti obieceris, inclusum obsederis, extrahere ex suis tectis conatus sis, qui in eo magistratu non <modo> emerseris ex mendicitate, sed etiam diuitiis nos iam tuis terreas? fuerisne tanta crudelitate ut delectos uiros et principes ciuitatis tollere et delere tua rogatione conareris, cum l. uettium, qui in senatu confessus esset se cum telo fuisse, mortem cn. pompeio, summo et clarissimo ciui, suis manibus offerre uoluisse, in contionem produxeris, indicem in rostris, in illo, inquam, augurato templo ac loco conlocaris, quo auctoritatis exquirendae causa ceteri tribuni plebis principes ciuitatis producere consuerunt? ibi tu indicem uettium linguam et uocem suam sceleri et dementiae tuae praebere uoluisti. dixeritne l. uettius in contione tua rogatus a te sese auctores et impulsores et socios habuisse sceleris illius eos uiros, quibus e ciuitate sublatis, quod tu eo tempore moliebare, ciuitas stare non posset? m. bibulum, cuius inclusione contentus non eras, interficere uolueras, spoliaras consulatu, patria priuare cupiebas; l. lucullum, cuius tu rebus gestis, quod ipse ad imperatorias laudes a puero uidelicet spectaras, uehementius inuidebas, c. curionem, perpetuum hostem improborum omnium, auctorem publici consili in libertate communi tuenda maxime liberum, cum filio principe iuuentutis cum re publica coniunctiore etiam quam ab illa aetate postulandum fuit, delere uoluisti; l. domitium, cuius dignitas et splendor praestringebat, credo, oculos uatini,—quem tu propter commune odium in bonos oderas, in posterum autem, propter omnium spem  quae de illo est atque erat, ante aliquanto timebas, l. lentulum, hunc iudicem nostrum, flaminem martialem, quod erat eo tempore gabini tui competitor, eiusdem uetti indicio opprimere uoluisti: qui si tum illam labem pestemque uicisset, quod ei tuo scelere non licuit, res publica uicta non esset. huius etiam filium eodem indicio et crimine ad patris interitum adgregare uoluisti: l. paulum, qui tum quaestor macedoniam obtinebat, quem ciuem, quem uirum! qui duo nefarios patriae proditores, domesticos hostis, legibus exterminarat, hominem ad conseruandam rem publicam natum, in idem uetti indicium atque in eundem hunc numerum congregasti. quid ergo de me querar? qui etiam gratias tibi agere debeo quod me ex fortissimorum ciuium numero seiungendum non putasti. sed qui fuit tuus ille tantus furor ut, cum iam uettius ad arbitrium tuum perorasset et ciuitatis lumina notasset descendissetque de rostris, eum repente reuocares, conloquerere populo romano uidente, deinde interrogares ecquosnam alios posset nominare? inculcarisne ut c. pisonem, generum meum, nominaret, qui in summa copia optimorum adulescentium pari continentia, uirtute, pietate reliquit neminem, itemque m. laterensem, hominem dies atque noctes de laude et de re publica cogitantem? promulgarisne, impurissime hostis, quaestionem de tot amplissimis et talibus uiris, indicium uettio, praemia amplissima? quibus rebus omnium mortalium non uoluntate sed conuicio repudiatis, fregerisne in carcere ceruices ipsi illi uettio, ne quod indicium corrupti indici exstaret eiusque sceleris in te ipsum quaestio flagitaretur? 