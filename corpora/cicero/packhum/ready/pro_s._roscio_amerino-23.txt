etiamne in tam perspicuis rebus argumentatio quaerenda aut coniectura capienda est? nonne uobis haec quae audistis cernere oculis uidemini, iudices? non illum miserum, ignarum casus sui, redeuntem a cena uidetis, non positas insidias, non impetum repentinum? non uersatur ante oculos uobis in caede glaucia? non adest iste t. roscius? non suis manibus in curru conlocat automedontem illum, sui sceleris acerbissimi nefariaeque uictoriae nuntium? non orat ut eam noctem peruigilet, ut honoris sui causa laboret, ut capitoni quam primum nuntiet? quid erat quod capitonem primum scire uellet? nescio, nisi hoc uideo, capitonem in his bonis esse socium; de tribus et decem fundis tris nobilissimos fundos eum uideo possidere. audio praeterea non hanc suspicionem nunc primum in capitonem conferri; multas esse infamis eius palmas, hanc primam esse tamen lemniscatam quae roma ei deferatur; nullum modum esse hominis occidendi quo ille non aliquot occiderit, multos ferro, multos ueneno. habeo etiam dicere quem contra morem maiorum minorem annis lx  de ponte in tiberim deiecerit. quae, si prodierit atque adeo cum prodierit—scio enim proditurum esse—audiet. ueniat modo, explicet suum uolumen illud quod ei planum facere possum erucium conscripsisse; quod aiunt illum sex. roscio intentasse et minitatum esse se omnia illa pro  testimonio esse dicturum. o praeclarum testem, iudices! o grauitatem dignam exspectatione! o uitam honestam atque eius modi ut libentibus animis ad eius testimonium uestrum ius iurandum accommodetis! profecto non tam perspicue nos istorum maleficia uideremus, nisi ipsos caecos redderet cupiditas et auaritia et audacia. 