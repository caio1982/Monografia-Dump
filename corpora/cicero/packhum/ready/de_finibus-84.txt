sed haec hactenus. nunc uideamus, quaeso, de summo bono, quod continet philosophiam, quid tandem attulerit, quam ob rem ab inuentoribus tamquam a parentibus dissentiret. hoc igitur loco, quamquam a te, cato, diligenter est explicatum, finis hic bonorum [qui continet philosophiam] et quis a stoicis et quem ad modum diceretur, tamen ego quoque exponam, ut perspiciamus, si potuerimus, quidnam a zenone noui sit allatum. cum enim superiores, e quibus planissime polemo, secundum naturam uiuere summum bonum esse dixissent, his uerbis tria significari stoici dicunt, unum  eius modi, uiuere adhibentem scientiam earum rerum, quae natura euenirent. hunc ipsum zenonis aiunt esse finem declarantem illud, quod a te dictum est, conuenienter naturae uiuere. alterum significari idem, ut si diceretur, officia media omnia aut pleraque seruantem uiuere. hoc sic expositum dissimile est superiori. illud enim rectum est—quod κατόρθωμα dicebas—contingitque sapienti soli, hoc autem inchoati cuiusdam officii est, non perfecti, quod cadere in non nullos insipientes potest. tertium autem omnibus aut maximis rebus iis, quae secundum naturam sint, fruentem uiuere. hoc non est positum in nostra actione. completur enim et ex eo genere uitae, quod uirtute fruitur, et ex iis rebus, quae sunt secundum naturam neque sunt in nostra potestate. sed hoc summum bonum, quod tertia significatione intellegitur, eaque uita, quae ex summo bono degitur, quia coniuncta ei uirtus est, in sapientem solum cadit, isque finis bonorum, ut ab ipsis stoicis scriptum uidemus, a xenocrate atque ab aristotele constitutus est. itaque ab iis constitutio illa prima naturae, a qua tu quoque ordiebare, his prope uerbis exponitur: 