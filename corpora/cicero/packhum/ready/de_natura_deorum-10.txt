quaeritur primum in ea quaestione quae est de natura deorum, sintne dei necne sint. "difficile est negare." credo si in contione quaeratur, sed in huius modi sermone et in consessu <familiari> facillimum. itaque ego ipse pontifex, qui caerimonias religionesque publicas sanctissime tuendas arbitror, is hoc quod primum est, esse deos, persuaderi mihi non opinione solum sed etiam ad ueritatem plane uelim. multa enim occurrunt quae conturbent, ut interdum nulli esse uideantur. sed uide quam tecum agam liberaliter: quae communia sunt uobis cum ceteris philosophis non attingam, ut hoc ipsum; placet enim omnibus fere mihique ipsi in primis deos esse. itaque non pugno; rationem tamen eam quae a te adfertur non satis firmam puto. quod enim omnium gentium generumque hominibus ita uideretur, id satis magnum argumentum esse dixisti cur esse deos confiteremur. quod cum leue per se tum etiam falsum est. primum enim unde tibi notae sunt opiniones nationum? equidem arbitror multas esse gentes sic inmanitate efferatas, ut apud eas nulla suspicio deorum sit. quid diagoras, atheos  qui dictus est, posteaque theodorus nonne aperte deorum naturam sustulerunt? nam abderites quidem protagoras, cuius a te modo mentio facta est, sophistes temporibus illis uel maximus, cum in principio libri sic posuisset "de diuis neque ut sint neque ut non sint habeo dicere", atheniensium iussu urbe atque agro est exterminatus librique eius in contione combusti; ex quo equidem existimo tardioris ad hanc sententiam profitendam multos esse factos, quippe cum poenam ne dubitatio quidem effugere potuisset. quid de sacrilegis, quid de impiis periurisque dicemus? "tubulus si lucius umquam, si lupus aut carbo aut neptuni filius", ut ait lucilius, putasset esse deos, tam periurus aut tam inpurus fuisset? non est igitur tam explorata ista ratio ad id quod uultis confirmandum quam uidetur. sed quia commune hoc est argumentum aliorum etiam philosophorum, omittam hoc tempore; ad uestra propria uenire malo. 