c .  iii id .  sext .   45 <cicero attico sal.> fuit apud me lamia post discessum tuum epistulamque ad me attulit missam sibi a caesare. quae quamquam ante data erat quam illae diocharinae, tamen plane declarabat illum ante ludos romanos esse uenturum. in qua extrema scriptum erat ut ad ludos omnia pararet neue committeret ut frustra ipse properasset. prorsus ex his litteris non uidebatur esse dubium quin ante eam diem uenturus esset, itemque balbo, cum eam epistulam legisset uideri, lamia dicebat.  dies feriarum mihi additos uideo sed quam multos fac, si me amas, sciam. de baebio poteris et de altero uicino egnatio.  quod me hortaris ut eos dies consumam in philosophia explicanda, currentem tu quidem; sed cum dolabella uiuendum esse istis diebus uides. quod nisi me torquati causa teneret, satis erat dierum ut puteolos excurrere possem et ad tempus redire. lamia quidem a balbo, ut uidebatur, audiuerat multos nummos domi esse numeratos, quos oporteret quam primum diuidi, magnum pondus argenti praeter praedia; auctionem primo quoque tempore fieri oportere. scribas ad me uelim quid tibi placeat. equidem, si ex omnibus esset eligendum, nec diligentiorem nec officiosiorem nec mehercule nostri studiosiorem facile delegissem uestorio, ad quem accuratissimas litteras dedi; quod idem te fecisse arbitror. mihi quidem hoc satis uidetur. tu quid dicis? unum enim pungit, ne neglegentiores esse uideamur. exspectabo igitur tuas litteras. 