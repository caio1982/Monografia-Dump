 quintus  quam breui frater in conspectu posita est a te omnium magistratuum descriptio, sed ea paene nostrae ciuitatis, etsi a te paulum adlatum est noui.   marcus  rectissime, quinte, animaduertis. haec est enim, quam scipio laudat in <illis> libris et quam maxime probat, temperatio rei publicae, quae effici non potuisset, nisi tali descriptione magistratuum. nam sic habetote, magistratibus iisque qui praesint contineri rem publicam, et ex eorum compositione, quod cuiusque rei publicae genus sit, intellegi. quae res cum sapientissime moderatissimeque constituta esset a maioribus nostris, nihil habui sane <aut> non multum, quod putarem nouandum in legibus.   atticus  reddes igitur nobis, ut in religionis lege fecisti admonitu et rogatu meo, sic de magistratibus, ut disputes quibus de causis maxime placeat ista descriptio.   marcus  faciam, attice, ut uis, et locum istum totum, ut a doctissimis graeciae quaesitum et disputatum est, explicabo, et, ut institui, nostra iura attingam.   atticus  istud maxime exspecto disserendi genus.    marcus  atqui pleraque sunt dicta in illis libris, quod faciendum fuit, quom de optuma re publica quaereretur. sed huius loci de magistratibus sunt propria quaedam, a theophrasto primum, deinde a dione stoico quaesita subtilius. 