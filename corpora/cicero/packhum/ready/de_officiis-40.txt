longiores hoc loco sumus quam necesse est. quis est enim, cui non perspicua sint illa, quae pluribus uerbis a panaetio commemorantur, neminem neque ducem bello nec principem domi magnas res et salutares sine hominum studiis gerere potuisse. commemoratur ab eo themistocles, pericles, cyrus, agesilaos, alexander, quos negat sine adiumentis hominum tantas res efficere potuisse. utitur in re non dubia testibus non necessariis. atque ut magnas utilitates adipiscimur conspiratione hominum atque consensu, sic nulla tam detestabilis pestis est, quae non homini ab homine  nascatur. est dicaearchi liber de interitu hominum, peripatetici magni et copiosi, qui collectis ceteris causis eluuionis, pestilentiae, uastitatis, beluarum etiam repentinae multitudinis, quarum impetu docet quaedam hominum genera esse consumpta, deinde comparat, quanto plures deleti sint homines hominum impetu, id est bellis aut seditionibus, quam omni reliqua calamitate.  cum igitur hic locus nihil habeat dubitationis, quin homines plurimum hominibus et prosint et obsint, proprium hoc statuo esse uirtutis, conciliare animos hominum et ad usus suos adiungere. itaque, quae in rebus inanimis quaeque in usu et tractatione beluarum fiunt utiliter ad hominum uitam, artibus ea tribuuntur operosis, hominum autem studia, ad amplificationem nostrarum rerum prompta ac parata, uirorum praestantium sapientia et uirtute excitantur. etenim uirtus omnis tribus in rebus fere uertitur, quarum una est in perspiciendo, quid in quaque re uerum sincerumque sit, quid consentaneum cuique, quid consequens, ex quo quaeque gignantur, quae cuiusque rei causa sit, alterum cohibere motus animi turbatos, quos graeci πάθη nominant, appetitionesque, quas illi ὁρμάς, oboedientes efficere rationi, tertium iis, quibuscum congregemur, uti moderate et scienter, quorum studiis  ea, quae natura desiderat, expleta cumulataque habeamus, per eosdemque, si quid importetur nobis incommodi, propulsemus ulciscamurque eos, qui nocere nobis conati sint, tantaque poena adficiamus, quantam aequitas humanitasque patiatur. quibus autem rationibus hanc facultatem assequi possimus, ut hominum studia complectamur eaque teneamus, dicemus, neque ita multo post, sed pauca ante dicenda sunt. magnam uim esse in fortuna in utramque partem, uel secundas ad res uel aduersas, quis ignorat? nam et cum prospero flatu eius utimur, ad exitus peruehimur optatos et cum reflauit, affligimur. haec igitur ipsa fortuna ceteros casus rariores habet, primum ab inanimis procellas, tempestates, naufragia, ruinas, incendia, deinde a bestiis ictus, morsus, impetus. haec ergo, ut dixi, rariora. at uero interitus exercituum, ut proxime trium, saepe multorum clades imperatorum, ut nuper summi et singularis uiri, inuidiae praeterea multitudinis atque ob eas bene meritorum saepe ciuium expulsiones, calamitates, fugae, rursusque secundae res, honores, imperia, uictoriae, quamquam fortuita sunt, tamen sine hominum opibus et studiis neutram in partem effici possunt. hoc igitur cognito dicendum est, quonam modo hominum studia ad utilitates nostras allicere atque excitare possimus. quae si longior fuerit oratio cum magnitudine utilitatis comparetur; ita fortasse etiam breuior uidebitur. 