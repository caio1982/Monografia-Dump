iam illa quanto cum gemitu populi romani ab eodem paulo post in eadem fabula sunt acta! o páter— me, me ille absentem ut patrem deplorandum putabat, quem q. catulus, quem multi alii saepe in senatu patrem patriae nominarant. quanto cum fletu de illis nostris incendiis ac ruinis, cum patrem pulsum, patriam adflictam deploraret, domum incensam euersamque, sic egit ut, demonstrata pristina fortuna, cum se conuertisset, haec ómnia uidi inflámmari fletum etiam inimicis atque inuidis excitaret! pro di immortales! quid? illa quem ad modum dixit idem! quae mihi quidem ita et acta et scripta uidentur esse ut uel a q. catulo, si reuixisset, praeclare posse dici uiderentur; is enim libere reprehendere et accusare populi non numquam temeritatem solebat aut errorem senatus: o íngratifici argíui, immunes gráii, immemores bénefici!  non erat illud quidem uerum; non enim ingrati, sed miseri, quibus reddere salutem a quo acceperant non liceret, nec unus in quemquam umquam gratior quam in me uniuersi; sed tamen illud scripsit disertissimus poeta pro me, egit fortissimus actor, non solum optimus, de me, cum omnis ordines demonstraret, senatum, equites romanos, uniuersum populum romanum accusaret: Éxsulare sínitis, sistis pélli, pulsum pátimini! quae tum significatio fuerit omnium, quae declaratio uoluntatis ab uniuerso populo romano in causa hominis non popularis, equidem audiebam: existimare facilius possunt qui adfuerunt. 