sext .   50  rhodi (?) cicero appio pulchro s. quasi diuinarem tali in officio fore mihi aliquando expetendum studium tuum, sic, cum de tuis rebus gestis agebatur, inseruiebam honori tuo. dicam tamen uere, plus quam acceperas reddidisti. quis enim ad me non perscripsit te non solum auctoritate, oratione, sententia tua, quibus ego a tali uiro contentus eram, sed etiam opera, consilio, domum ueniendo, conueniendis meis nullum onus offici cuiquam  reliquum fecisse? haec mihi ampliora multo sunt quam illa ipsa propter quae haec laborantur. insignia enim uirtutis multi etiam sine uirtute adsecuti sunt, talium uirorum tanta studia adsequi sola uirtus potest.  itaque mihi propono fructum amicitiae nostrae ipsam amicitiam, qua nihil est uberius, praesertim in iis studiis quibus uterque nostrum deuinctus est. nam tibi me profiteor et in re publica socium, de qua idem sentimus, et in cottidiana uita coniunctum, quam his artibus studiisque colimus. uellem ita fortuna tulisset ut, quanti ego omnis tuos facio, <ta>nti tu meos facere posses; quod tamen ipsum nescio qua permotus animi diuinatione non <de>spero. sed hoc nihil ad te; nostrum est onus. illud uelim sic habeas, quod intelleges, hac re nouata additum potius aliquid ad meum erga te studium, quo nihil uidebatur addi posse, quam quicquam esse detractum.  cum haec scribebam, censorem iam te esse sperabam. eo breuior est epistula et ut aduersus magistrum morum modestior.