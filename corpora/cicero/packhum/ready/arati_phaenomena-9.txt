Alter ab infernis Austri conuertitur auris. [Arquitenens umeris conititur; illa recedens] Distribuens medium subter secat hic Capricornum atque pedes gelidum riuum fundentis Aquari, caeruleaeque feram caudam Pistricis, et illum fulgentem Leporem, inde pedes Canis, et simul amplam Argolicam retinet claro cum lumine Nauem, tergaque Centauri atque Nepai portat acumen; inde Sagittari deflexum possidet arcum. Hunc a clarisonis auris Aquilonis ad Austrum cedens postremum tangit rota feruida solis: exinde in superas, brumali tempore, flexu se recipit sedes; huic orbi quinque tributae nocturnae partes, supera tres luce dicantur.  Hosce inter mediam partem retinere uidetur tantus, quantus erat conlucens Lacteus orbis, in quo autumnali atque iterum sol lumine uerno exaequat spatium lucis cum tempore noctis. Hunc retinens Aries sublucet corpore toto, atque genu flexo Taurus conititur; ingens Orion claro contingens pectore fertur;  Hydra tenet flexu, Creterra et Coruus adhaerent et paucae <e> Chelis stellae; simul Anguitenentis sunt genua et summi Iouis Ales nuntius instat; propter Equus capite et ceruicum lumine tangit. Hosce aequo spatio deuinctos sustinet axis, per medios summo caeli de uertice tranans.  Ille autem claro quartus cum lumine circus partibus extremis extremos continet orbis et simul a medio media de parte secatur, atque obliquus in his nitens cum lumine fertur; ut nemo, cui sancta manu doctissima Pallas sollertem ipsa dedit fabricae rationibus artem, tam tornare cate contortos possiet orbis quam sunt in caelo diuino numine flexi, terram cingentes, ornantes lumine mundum, culmine transuerso retinentes sidera fulta. 