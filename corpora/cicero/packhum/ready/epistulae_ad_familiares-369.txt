uii id .  iun .  in portu caietano tullius terentiae suae s. p. omnis molestias et sollicitudines quibus et te miserrimam habui, id quod mihi molestissimum est, et tulliolam, quae nobis nostra uita dulcior est, deposui et eieci. quid causae autem fuerit postridie intellexi quam a uobis discessi. χολὴν ἄκρατον noctu eieci. statim ita sum leuatus ut mihi deus aliquis medicinam fecisse uideatur. cui quidem tu deo, quem ad modum soles, pie et caste satis facies [id est apollini et aesculapio].  nauem spero nos ualde bonam habere. in eam simul atque conscendi, haec scripsi. deinde conscribam ad nostros familiaris multas epistulas, quibus te et tulliolam nostram diligentissime commendabo. cohortarer uos quo animo fortiores essetis nisi uos fortiores cognossem quam quemquam uirum. et tamen eius modi spero negotia esse ut et uos istic commodissime sperem esse et me aliquando cum similibus nostri rem publicam defensuros. tu primum ualetudinem  tuam uelim cures; deinde, si tibi uidebitur, uillis iis utere quae longissime aberunt a militibus. fundo arpinati bene poteris uti cum familia urbana si annona carior fuerit.  cicero bellissimus tibi salutem plurimam dicit. etiam atque etiam uale.  d. uii id. iun.