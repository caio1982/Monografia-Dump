c .  vii Kal .  Sept .   45  Asturae <CICERO ATTICO SAL.> Asturam veni  viii  Kal. H.  xii . vitandi enim caloris causa Lanuvi tris horas acquieveram. tu velim, si grave non erit, efficias ne ante Nonas mihi illuc veniendum sit (id potes per Egnatium Maximum), illud in primis ut cum Publilio me [apene] absente conficias. de quo quae fama sit scribes. 'id populus curat scilicet!' non mehercule arbitror; etenim haec decantata erat fabula. sed complere paginam volui. quid plura? ipse enim adsum, nisi quid tu prorogas. scripsi enim ad te de hortis. 