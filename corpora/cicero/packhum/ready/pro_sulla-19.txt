sed quid ego? qui catilinam non laudaui, qui reo catilinae consul non adfui, qui testimonium de coniuratione dixi in alios, adeone uobis alienus a sanitate, adeo oblitus  constantiae meae, adeo immemor rerum a me gestarum esse uideor ut, cum consul bellum gesserim cum coniuratis, nunc eorum ducem seruare cupiam et animum inducam, cuius nuper ferrum rettuderim flammamque restinxerim, eiusdem nunc causam uitamque defendere? si me dius fidius, iudices, non me ipsa res publica meis laboribus et periculis conseruata ad grauitatem animi et constantiam sua dignitate reuocaret, tamen hoc natura est insitum ut, quem timueris, quicum de uita fortunisque contenderis, cuius ex insidiis euaseris, hunc semper oderis. sed cum agatur honos meus amplissimus, gloria rerum gestarum singularis, cum, quotiens quisque est in hoc scelere conuictus, totiens renouetur memoria per me inuentae salutis, ego sim tam demens, ego committam ut ea quae pro salute omnium gessi, casu magis et felicitate a me quam uirtute et consilio gesta esse uideantur? 'quid ergo? hoc tibi sumis,' dicet fortasse quispiam, 'ut, quia tu defendis, innocens iudicetur?' ego uero, iudices, non modo mihi nihil adsumo in quo quispiam repugnet sed etiam, si quid ab omnibus conceditur, id reddo ac remitto. non in ea re publica uersor, non eis temporibus caput meum obtuli pro patria periculis omnibus, non aut ita sunt exstincti quos uici aut ita grati quos seruaui, ut ego mihi plus appetere coner quam quantum omnes inimici inuidique patiantur. graue esse uidetur eum qui inuestigarit coniurationem, qui patefecerit, qui oppresserit, cui senatus singularibus uerbis gratias egerit, cui uni togato supplicationem decreuerit, dicere in iudicio: 'non defenderem, si coniurasset.' non dico id quod graue est, dico illud quod in his causis coniurationis non auctoritati adsumam,  sed pudori meo: 'ego ille coniurationis inuestigator atque ultor certe non defenderem sullam, si coniurasse arbitrarer.' ego, iudices, de tantis omnium periculis cum quaererem omnia, multa audirem, crederem non omnia, cauerem omnia, dico hoc quod initio dixi, nullius indicio, nullius nuntio, nullius suspicione, nullius litteris de p. sulla rem ullam ad me esse delatam. 