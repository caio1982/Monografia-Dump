non .  mai .   43  in castris in syria cassius pro cos. s. d. m. ciceroni suo s. u. b. e. e. q. u.  legi tuas litteras in quibus mirificum tuum erga me amorem recognoui. uidebaris enim non solum fauere nobis, id quod et nostra et rei publicae causa semper fecisti, sed etiam grauem curam suscepisse uehementerque esse de nobis sollicitus. itaque quod te primum existimare putabam nos oppressa re publica quiescere non posse, deinde, cum suspicarere nos moliri, quod te sollicitum esse et de salute nostra et de rerum euentu putabam, simul ac legiones accepi quas a. allienus eduxerat ex aegypto, scripsi ad te tabellariosque compluris romam misi. scripsi etiam ad senatum litteras, quas reddi uetui prius quam tibi recitatae essent, si forte mei obtemperare mihi uoluerint. quod si litterae perlatae non sunt, non dubito quin dolabella, qui nefarie trebonio occiso asiam occupauit, tabellarios meos deprehenderit litterasque interceperit.  exercitus omnis qui in syria fuerunt teneo. habui pollulum morae dum promissa militibus persoluo; nunc iam sum expeditus. a te peto ut dignitatem meam commendatam tibi habeas si me intellegis nullum neque periculum neque laborem patriae denegasse, si contra importunissimos latrones arma cepi te hortante et auctore, si non solum exercitus ad rem publicam libertatemque defendendam comparaui sed etiam crudelissimis tyrannis eripui. quos si occupasset dolabella, non solum aduentu sed etiam opinione et exspectatione exercitus sui antonium confirmasset.   quas ob res milites tuere, si eos mirifice de re publica meritos esse animaduertis, et effice ne quem paeniteat rem publicam quam spem praedae et rapinarum sequi maluisse. item murci et crispi imperatorum dignitatem, quantum est in te, tuere. nam bassus misere noluit mihi legionem tradere. quod nisi milites inuito eo legatos ad me misissent, clausam apameam tenuisset quoad ui esset expugnata. haec a te peto non solum rei publicae, quae tibi semper fuit carissima, sed etiam amicitiae nostrae nomine, quam confido apud te plurimum posse. crede mihi hunc exercitum quem habeo senatus atque optimi cuiusque esse maximeque tuum, de cuius uoluntate adsidue audiendo mirifice te diligit carumque habet. qui si intellexerit commoda sua curae tibi esse, debere etiam se tibi omnia putabit.  litteris scriptis audiui dolabellam in ciliciam uenisse cum suis copiis. proficiscar in ciliciam. quid egerim celeriter ut scias dabo operam. ac uelim, ut meremur de re publica, sic felices simus.  fac ualeas meque ames. Â non. mai. ex castris.