sin erit sermo in iocatione, leuiter tremibunda uoce, cum parua significatione risus, sine ulla suspicione nimiae cachinnationis leniter oportebit ab sermone serio torquere <uerba> ad liberalem iocum [uocem].  cum autem contendere oportebit, quoniam id aut per continuationem aut per distributionem faciendums<t>, in continuatione, adaucto mediocriter sono uocis, uerbis continuandis uocem quoque augere oportebit et torquere sonum et celeriter cum clamore uerba conficere, ut uim uolubilem orationis uociferatio consequi possit.  in distributione uocis ab imis faucibus exclamationem quam clarissimam adhibere oportet, et quantum spatii <in> singulas exclamationes sumpserimus, tantum in singula interualla spatii consumere iubemur.  in amplificationibus cum cohortatione utemur uoce attenuatissima, clamore leni, sono aequabili, commutationibus crebris, maxima celeritate.   in conquestione utemur uoce depressa, inclinato sono, crebris interuallis, longis spatiis, magnis commutationibus. de figura uocis satis dictum est: nunc de corporis motu dicendum uidetur.  motus est corporis gestus et uultus moderatio quaedam, quae probabiliora reddit ea, quae pronuntiantur. conuenit igitur in uultu pudorem et acrimoniam esse, in gestu nec uenustatem conspiciendam nec turpitudinem esse, ne aut histriones aut operarii uideamur esse. ad easdem igitur partes, in quas uox est distributa, motus quoque corporis ratio uidetur esse adcommodanda. 