occasio quaeritur, idoneane fuerit ad rem adoriendam an alia melior, quae aut praeterita sit aut non expectata.  spes perficiendi <e>cqua fuerit, spectabitur hoc modo: si, quae supra dicta sunt signa, concurrent, si praeterea ex altera parte uires, pecunia, consilium, scientia, apparatio uidebitur esse, ex altera parte inbecillitas, inopia, stultitia, inprudentia, inapparatio demonstrabitur fuisse; qua re scire potuerit, utrum diffidendum an confidendum fuerit.  spes celandi quae fuerit quaeritur ex consciis, arbitris, adiutoribus, liberis aut seruis aut utrisque.  argumentum est, per quod res coarguitur certioribus argumentis et magis firma suspicione. id diuiditur in tempora tria: praeteritum, instans, consequens.  in praeterito tempore oportet considerare, ubi fuerit, ubi uisus sit, quicum uisus sit, num quid appa rarit, num quem conuenerit, num quid dixerit, num quid habuerit de consciis, de adiutoribus, de adiumentis; num quo in loco praeter consuetudinem fuerit aut alieno tempore.  in instanti tempore quaeretur, num uisus sit, cum faciebat, num qui strepitus, clamor, crepitus exauditus aut denique num quid aliquo sensu perceptum sit, aspectu, auditu, tactu, odoratu, gustatu; nam quiuis horum sensus potest conflare suspicionem.  in consequenti tempore spectabitur, num quid re transacta relictum sit, quod indicet aut factum esse maleficium aut ab quo factum sit. factum esse, hoc modo: si tumore et liuore decoloratum corpus est mortui, significat eum ueneno necatum. a quo factum sit, hoc modo: si telum, si uestimentum, si quid eiusmodi relictum aut si uestigium rei repertum fuerit; si cruor in uestimentis; si in eo loco conprehensus aut uisus transacto negotio, quo in loco res gesta dicitur. 