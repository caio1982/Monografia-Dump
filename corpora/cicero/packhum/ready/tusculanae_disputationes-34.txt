liber secundus  neoptolemus quidem apud ennium philosophari sibi ait necesse esse, sed paucis; nam omnino haud placere: ego autem, brute, necesse mihi quidem esse arbitror philosophari—nam quid possum, praesertim nihil agens, agere melius?—sed non paucis, ut ille. difficile est enim in philosophia pauca esse ei nota, cui non sint aut pleraque aut omnia. nam nec pauca nisi e multis eligi possunt nec, qui pauca perceperit, non idem reliqua eodem studio persequetur. sed tamen in uita occupata atque, ut neoptolemi tum erat, militari pauca ipsa multum saepe prosunt et ferunt fructus, si non tantos quanti ex uniuersa philosophia percipi possunt, tamen eos quibus aliqua ex parte interdum aut cupiditate aut aegritudine aut metu liberemur. uelut ex ea disputatione, quae mihi nuper habita est in tusculano, magna uidebatur mortis effecta contemptio, quae non minimum ualet ad animum metu liberandum. nam qui id quod uitari non potest metuit, is uiuere animo quieto nullo modo  potest; sed qui non modo quia necesse est mori, uerum etiam quia nihil habet mors quod sit horrendum, mortem non timet, magnum is sibi praesidium ad beatam uitam comparauit. quamquam non sumus ignari multos studiose contra esse dicturos; quod uitare nullo modo potuimus, nisi nihil omnino scriberemus. etenim si orationes, quas nos multitudinis iudicio probari uolebamus (popularis est enim illa facultas, et effectus eloquentiae est audientium adprobatio)—sed si reperiebantur non nulli, qui nihil laudarent nisi quod se imitari posse confiderent, quemque sperandi sibi, eundem bene dicendi finem proponerent, et cum obruerentur copia sententiarum atque uerborum, ieiunitatem et famem se malle quam ubertatem et copiam dicerent, unde erat exortum genus atticorum is ipsis, qui id sequi se profitebantur, ignotum, qui iam conticuerunt paene ab ipso foro inrisi: quid futurum putamus, cum adiutore populo, quo utebamur antea, nunc minime nos uti posse uideamus? est enim philosophia paucis contenta iudicibus, multitudinem consulto ipsa fugiens eique ipsi et suspecta et inuisa, ut, uel si quis uniuersam uelit uituperare, secundo id populo facere possit, uel si in eam quam nos maxime sequimur conetur inuadere, magna habere possit auxilia e reliquorum philosophorum disciplinis. nos autem uniuersae philosophiae uituperatoribus respondimus in hortensio, pro academia autem quae dicenda essent, satis accurate in  academicis quattuor libris explicata arbitramur; sed tamen tantum abest ut scribi contra nos nolimus, ut id etiam maxime optemus. in ipsa enim graecia philosophia tanto in honore numquam fuisset, nisi doctissimorum contentionibus dissensionibusque uiguisset. 