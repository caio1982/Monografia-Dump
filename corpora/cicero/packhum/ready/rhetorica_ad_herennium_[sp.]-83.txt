haec exornatio sermonem uehementer a<d>commodata est et animum auditoris retineat attentum cum uenustate sermonis tum rationum expectatione.  sententia est oratio sumpta de uita, quae aut quid sit aut quid esse oporteat in uita, breuiter ostendit, hoc pacto: 'difficile est primum * * * uirtutes reuereri, qui semper secunda fortuna sit usus.' item: 'liber is est existimandus, qui nulli turpitudini seruit.' item: 'egens aeque est is, qui non satis habet, et is, cui satis nihil potest esse.' item: 'optima uiuendi ratio est eligenda; eam iucundam consuetudo reddet.'  huiusmodi sententiae simplices non sunt inprobandae, propterea quod habet breuis expositio, si rationis nullius indiget, magnam delectationem.  sed illud quoque probandum est genus sententiae, quod confirmatur subiectione rationis, hoc pacto: 'omnes bene uiuendi rationes in uirtute sunt conlocandae, propterea quod sola uirtus in sua potestate est, omnia praeterea subiecta sunt sub fortunae dominationem.' item: 'qui fortunis alicuius inducti amicitiam eius secuti sunt, hi, simul ac fortuna dilapsa est, deuolant omnes. cum enim recessit ea res, quae fuit consue tudinis causa, nihil superest, quare possint in amicitia teneri.'  sunt item sententiae, quae dupliciter efferuntur. hoc modo sine ratione: 'errant, qui in prosperis rebus omnis impetus fortunae se putant fugisse; sapienter cogitant, qui temporibus secundis casus aduersos reformidant.' 