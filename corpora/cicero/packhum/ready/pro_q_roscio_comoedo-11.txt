'petisse,' inquit, 'suam partem roscium a flauio con fiteor, uacuam et integram reliquisse fanni concedo; sed, quod sibi exegit, id commune societatis factum esse contendo.' quo nihil captiosius neque indignius potest dici. quaero enim potueritne roscius ex societate suam partem petere necne. si non potuit, quem ad modum abstulit? si potuit, quem ad modum non sibi exegit? nam quod sibi petitur, certe alteri non exigitur. an ita est: si quod uniuersae societatis fuisset petisset, quod tum redactum esset aequaliter omnes partirentur; nunc cum petierit quod suae partis esset, non quod tum abstulit soli sibi exegit? quid interest inter eum qui per se litigat et eum qui cognitor est datus? qui per se litem contestatur, sibi soli petit, alteri nemo potest, nisi qui cognitor est factus. itane uero? cognitor si fuisset tuus, quod uicisset iudicio, ferres tuum; <cum> suo nomine petiit, quod abstulit, tibi non sibi exegit? quod si quisquam petere potest alteri qui cognitor non est factus, quaero, quid ita, cum panurgus esset interfectus et lis contestata cum flauio damni iniuria esset, tu in eam litem cognitor rosci sis factus, cum praesertim ex tua oratione quodcumque tibi peteres huic peteres, quodcumque tibi exigeres, id in societatem recideret. quod si ad roscium nihil perueniret quod tu a flauio abstulisses, nisi te in suam litem dedisset cognitorem, ad te peruenire nihil debet quod roscius pro sua parte exegit, quoniam tuus cognitor non est factus. quid enim huic rei respondere poteris, fanni? cum de sua parte roscius transegit cum flauio, actionem tibi tuam reliquit an non? si non reliquit, quem ad modum hs  ccci ↄↄↄ ab eo postea exegisti? si reliquit, quid ab hoc petis quod per te persequi et petere  debes? simillima enim et maxime gemina societas hereditatis est; quem ad modum socius in societate habet partem, sic heres in hereditate habet partem. ut heres sibi soli non coheredibus petit, sic socius sibi soli non sociis petit; et quem ad modum uterque pro sua parte petit, sic pro sua parte dissoluit, heres ex ea parte qua hereditatem adiit, socius ex ea qua societatem coiit. quem ad modum suam partem roscius suo nomine condonare potuit flauio, ut eam tu non peteres, sic, cum exegit suam partem et tibi integram petitionem reliquit, tecum partiri non debet, nisi forte tu peruerso more quod huius est ab alio extorquere non potes, huic eripere potes. perstat in sententia saturius, quodcumque sibi petat socius, id societatis fieri. quod si ita est, qua, malum, stultitia fuit roscius, qui ex iuris peritorum consilio et auctoritate restipularetur a fannio diligenter ut eius quod exegisset a flauio dimidiam partem sibi dissolueret, si quidem sine cautione et repromissione nihilo minus id fannius societati, hoc est roscio, debebat? * * * * * * * * * 