postea tuus ille poenulus—scis enim citieos, clientes tuos, e phoenica profectos—, homo igitur acutus, causam non optinens repugnante natura uerba uersare coepit et primum rebus iis, quas nos bonas ducimus, concessit, ut haberentur aestimabiles et ad naturam accommodatae, faterique coepit sapienti, hoc est summe beato, commodius tamen esse si ea quoque habeat, quae bona non audet appellare, naturae accommodata esse concedit, negatque platonem, si sapiens non sit, eadem esse in causa, qua tyrannum  dionysium; huic mori optimum esse propter desperationem sapientiae, illi propter spem uiuere. peccata autem partim esse tolerabilia, partim nullo modo, propterea quod alia peccata plures, alia pauciores quasi numeros officii praeterirent. iam insipientes alios ita esse, ut nullo modo ad sapientiam possent peruenire, alios, qui possent, si id egissent, sapientiam consequi. hic loquebatur aliter atque omnes, sentiebat idem, quod ceteri. nec uero minoris aestimanda ducebat ea, quae ipse bona negaret esse, quam illi, qui ea bona esse dicebant. quid igitur uoluit sibi, qui illa mutauerit? saltem aliquid de pondere detraxisset et paulo minoris aestimauisset ea quam peripatetici, ut sentire quoque aliud, non solum dicere uideretur. quid? de ipsa beata uita, ad quam omnia referuntur, quae dicitis? negatis eam esse, quae expleta sit omnibus iis rebus, quas natura desideret, totamque eam in una uirtute ponitis; cumque omnis controuersia aut de re soleat aut de nomine esse, utraque earum nascitur, si aut res ignoratur aut erratur in nomine. quorum si neutrum est, opera danda est, ut uerbis utamur quam usitatissimis et quam maxime aptis, id est rem declarantibus. num igitur dubium est, quin, si in re ipsa nihil peccatur a superioribus, uerbis illi commodius utantur? uideamus igitur sententias eorum, tum ad uerba redeamus. 