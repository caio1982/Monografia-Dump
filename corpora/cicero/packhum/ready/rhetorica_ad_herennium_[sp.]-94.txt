haec utilis est exornatio, si aut ad rem quam non pertineat aliis ostendere occulte admonuisse prodest aut longum est aut ignobile aut planum  non potest fieri aut facile potest reprehendi, ut utilius sit occulte fecisse suspicionem, quam eiusmodi intendisse orationem, quae redarguatur.  disiunctum est, cum eorum, de quibus dicimus, aut utrumque aut unum quodque certo concluditur uerbo, sic: 'populus r. numantiam deleuit, kartaginem sustulit, corinthum disiecit, fregellas euertit. nihil numantinis uires corporis auxiliatae sunt, nihil kartaginiensibus scientia rei militaris adiumento fuit, nihil corinthis erudita calliditas praesidii tulit, nihil fregellanis morum et sermonis societas opitulata est.' item: 'formae dignitas aut morbo deflorescit aut uetustate extinguitur.'  hic utrumque, in superiore exemplo unam quamque rem certo uerbo concludi uidemus.  coniunctio est, cum interpositione uerbi et superiores partes orationis conprehenduntur et inferiores, hoc modo: 'formae dignitas aut morbo deflorescit aut uetustate.'  adiunctio est, cum uerbum, quo res conprehenditur, non interponimus, sed aut primum aut postremum conlocamus. primum hoc pacto: 'deflorescit formae dignitas aut morbo aut uetustate.'  postremum sic: 'aut morbo aut uetustate formae dignitas deflorescit.'  