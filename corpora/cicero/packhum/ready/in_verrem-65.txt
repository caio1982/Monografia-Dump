itaque in senatu continuo cn. lentulus et l. gellius consules faciunt mentionem placere statui, si patribus conscriptis uideretur, ne absentes homines in prouinciis rei fierent rerum capitalium; causam stheni totam et istius crudelitatem et iniquitatem senatum docent. aderat in senatu uerres pater istius, et flens unum quemque senatorum rogabat ut filio suo parceret; neque tamen multum proficiebat; erat enim summa uoluntas senatus. itaque sententiae dicebantur:  cum sthenius absens reus factus esset, de absente iudicium nullum fieri placere, et, si quod esset factum, id ratum esse non placere . eo die transigi nihil potuit, quod et id temporis erat et ille pater istius inuenerat homines qui dicendo tempus consumerent. postea senex uerres defensores atque hospites omnis stheni  conuenit, rogat eos atque orat ne oppugnent filium suum, de sthenio ne laborent; confirmat iis curaturum se esse ne quid ei per filium suum noceretur; se homines certos eius rei causa in siciliam et terra et mari esse missurum. et erat spatium dierum fere  xxx  ante kalendas decembris, quo die iste ut syracusis sthenius adesset edixerat. commouentur amici stheni; sperant fore ut patris litteris nuntiisque filius ab illo furore reuocetur. in senatu postea causa non agitur. ueniunt ad istum domestici nuntii litterasque a patre adferunt ante kalendas decembris, cum isti etiam tum de sthenio in integro tota res esset, eodemque ei tempore de eadem re litterae complures a multis eius amicis ac necessariis adferuntur. hic iste, qui prae cupiditate neque offici sui neque periculi neque pietatis neque humanitatis rationem habuisset umquam, neque in eo quod monebatur auctoritatem patris neque in eo quod rogabatur uoluntatem anteponendam putauit libidini suae, mane kalendis decembribus, ut edixerat, sthenium citari iubet. si abs te istam rem parens tuus alicuius amici rogatu benignitate aut ambitione adductus petisset, grauissima tamen apud te uoluntas patris esse debuisset; cum uero abs te tui capitis causa peteret hominesque certos domo misisset, hique eo tempore ad te uenissent cum tibi in integro tota res esset, ne tum quidem te potuit si non pietatis, at salutis tuae ratio ad officium sanitatemque reducere? citat reum; non respondit; citat accusatorem; (attendite, quaeso, iudices, quanto opere istius amentiae fortuna ipsa aduersata sit, et simul uidete qui stheni causam casus adiuuerit); citatus accusator, m. pacilius, nescio quo casu non respondit, non adfuit. si praesens sthenius reus esset factus, si manifesto in maleficio teneretur, tamen, cum accusator non adesset, sthenium condemnari non oporteret.  etenim si posset reus absente accusatore damnari, non ego a uibone ueliam paruulo nauigio inter fugitiuorum ac praedonum ac tua tela uenissem, quo tempore omnis illa mea festinatio fuit cum periculo capitis, ob eam causam ne tu ex reis eximerere si ego ad diem non adfuissem. quod igitur tibi erat in tuo iudicio optatissimum, me cum citatus essem non adesse, cur sthenio non putasti prodesse oportere, cum eius accusator non adfuisset? itaque fecit ut exitus principio simillimus reperiretur: quem absentem reum fecerat, eum absente accusatore condemnat. 