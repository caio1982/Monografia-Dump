tum brutus: ista uero, inquit, quam necessaria fuerint non facile dixerim; iucunda certe mihi fuerunt neque solum non longa, sed etiam breuiora quam uellem.  optime, inquam, sed ueniamus ad nostros, de quibus difficile est plus intellegere quam quantum ex monumentis suspicari licet. quis enim putet aut celeritatem ingeni l. bruto illi nobilitatis uestrae principi defuisse? qui de matre sauianda ex oraculo apollinis tam acute arguteque coniecerit; qui summam prudentiam simulatione stultitiae texerit; qui potentissimum regem clarissumi regis filium expulerit ciuitatemque perpetuo dominatu liberatam magistratibus annuis legibus iudiciisque deuinxerit; qui collegae suo imperium abrogauerit, ut e ciuitate regalis nominis memoriam tolleret: quod certe effici non potuisset, nisi esset oratione persuasum. uidemus item paucis annis post reges exactos, cum plebes prope ripam  anionis ad tertium miliarium consedisset eumque montem, qui sacer appellatus est, occupauisset, m. ualerium dictatorem dicendo sedauisse discordias, eique ob eam rem honores amplissumos habitos et eum primum ob eam ipsam causam maxumum esse appellatum. ne l. ualerium quidem potitum arbitror non aliquid potuisse dicendo, qui post decemuiralem inuidiam plebem in patres incitatam legibus et contionibus suis mitigauerit. possumus appium claudium suspicari disertum, quia senatum iamiam inclinatum a pyrrhi pace reuocauerit; possumus c. fabricium, quia sit ad pyrrhum de captiuis recuperandis missus orator; ti. coruncanium, quod ex pontificum commentariis longe plurumum ingenio ualuisse uideatur; m'. curium, quod is tribunus plebis interrege appio caeco diserto homine comitia contra leges habente, cum de plebe consulem non accipiebat, patres ante auctores fieri coegerit; quod fuit permagnum nondum lege maenia lata. licet aliquid etiam de m. popilli ingenio suspicari, qui cum consul esset eodemque tempore sacrificium publicum cum laena faceret, quod erat flamen carmentalis, plebei contra patres concitatione et seditione nuntiata, ut erat laena amictus ita uenit in contionem seditionemque cum auctoritate tum oratione sedauit. sed eos oratores habitos esse aut omnino tum ullum eloquentiae praemium fuisse nihil sane mihi legisse uideor: tantummodo coniectura ducor ad suspicandum. dicitur etiam c. flaminius, is qui tribunus plebis legem de agro gallico et piceno uiritim diui dundo tulerit, qui consul apud tarsumennum sit interfectus, ad populum ualuisse dicendo. q. etiam maxumus uerrucosus orator habitus est temporibus illis et q. metellus, is qui bello punico secundo cum l. ueturio philone consul fuit. quem uero exstet et de quo sit memoriae proditum eloquentem fuisse et ita esse habitum, primus est m. cornelius cethegus, cuius eloquentiae est auctor et idoneus quidem mea sententia q. ennius, praesertim cum et ipse eum audiuerit et scribat de mortuo; ex quo nulla suspicio est amicitiae causa esse mentitum. est igitur sic apud illum in nono, ut opinor, annali: 'additur orator cornelius suauiloquenti ore cethegus marcus tuditano conlega marci filius': et oratorem appellat et suauiloquentiam tribuit, quae nunc quidem non tam est in plerisque: latrant enim iam quidam oratores, non loquuntur; sed est ea laus eloquentiae certe maxuma: 'is dictust ollis popularibus olim, qui tum uiuebant homines atque aeuum agitabant, flos delibatus populi:' probe uero; ut enim hominis decus ingenium, sic ingeni ipsius lumen est eloquentia, qua uirum excellentem praeclare tum illi homines florem populi esse dixerunt: 'suadai medulla'.  Πειθὼ quam uocant graeci, cuius effector est orator, hanc suadam appellauit ennius; eius autem cethegum medullam fuisse uult, ut, quam deam in pericli labris scripsit eupolis sessitauisse, huius hic medullam nostrum oratorem fuisse dixerit. at hic cethegus consul cum p. tuditano fuit bello punico secundo quaestorque his consulibus m. cato modo plane annis  cxl  ante me consulem; et id ipsum nisi unius esset enni testimonio cognitum, hunc uetustas, ut alios fortasse multos, obliuione obruisset. illius autem aetatis qui sermo fuerit ex naeuianis scriptis intellegi potest. his enim consulibus, ut in ueteribus commentariis scriptum est, naeuius est mortuus; quamquam uarro noster diligentissumus inuestigator antiquitatis putat in hoc erratum uitamque naeui producit longius. nam plautus p. claudio l. porcio uiginti annis post illos quos ante dixi consulibus mortuus est catone censore. 