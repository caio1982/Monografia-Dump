xuii kal .  nou .   50  athenis tullius s. d. terentiae suae si tu et tullia, lux nostra, ualetis, ego et suauissimus cicero ualemus.  prid. id. oct. athenas uenimus, cum sane aduersis uentis usi essemus tardeque et incommode nauigassemus. de naue exeuntibus nobis acastus cum litteris praesto fuit uno et uice<n>simo die sane strenue. accepi tuas litteras, quibus intellexi te uereri ne superiores mihi redditae non essent. omnes sunt redditae diligentissimeque a te perscripta sunt omnia, idque mihi gratissimum fuit. neque sum admiratus hanc epistulam quam acastus attulit breuem fuisse. iam enim me ipsum exspectas, siue nos ipsos, qui quidem quam primum ad uos uenire cupimus, etsi in quam rem publicam ueni<a>mus intellego. cognoui enim ex multorum amicorum litteris, quas attulit acastus, ad arma rem spectare, ut mihi, cum  uenero, dissimulare non liceat quid sentiam. sed quoniam subeunda fortuna est, eo citius dabimus operam ut ueniamus, quo facilius de tota re deliberemus. tu uelim, quod commodo ualetudinis tuae fiat, quam longissime poteris obuiam nobis prodeas.  de hereditate preciana, quae quidem mihi magno dolori est (ualde enim illum amaui)—sed hoc uelim cures, si auctio ante meum aduentum fiet, ut pomponius aut, si is minus poterit, camillus nostrum negotium curet; nos, cum salui uenerimus, reliqua per nos agemus. sin tu iam roma profecta eris tamen curabis ut hoc ita fiat. nos, si di adiuuabunt, circiter id. nou. in italia speramus fore. uos, mea suauissima et optatissima terentia, si nos amatis, curate ut ualeatis.  uale.  athenis a. d. xu<ii> kal. nou.