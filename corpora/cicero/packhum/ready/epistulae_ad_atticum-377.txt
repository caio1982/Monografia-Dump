prid .  id .  apr .   44   ( § 1)  fundis cicero attico sal. prid. id. fundis accepi tuas litteras cenans. primum igitur melius esse, deinde meliora te nuntiare. odiosa enim illa fuerant, legiones uenire. nam de octauio, susque deque. exspecto quid de mario; quem quidem ego sublatum rebar a caesare. antoni colloquium cum heroibus nostris pro re nata non incommodum. sed tamen adhuc me nihil delectat praeter idus martias. nam quoniam fundis sum cum ligure nostro, discrucior sextili fundum a uerberone curtilio possideri; quod cum dico, de toto genere dico. quid enim miserius quam ea nos tueri propter quae illum oderamus? etiamne consules et tribunos pl. in biennium quos ille uoluit? nullo modo reperio quem ad modum possim πολιτεύεσθαι. nihil enim tam σόλοικον quam tyrannoctonos in caelo esse, tyranni facta defendi. sed uides consules, uides reliquos magistratus, si isti magistratus, uides languorem bonorum. exsultant laetitia in municipiis. dici enim non potest quanto opere gaudeant, ut ad me concurrant, ut audire cupiant mea uerba de re <publica>. nec ulla interea decreta. sic enim πεπολιτεύμεθα ut uictos metueremus.  haec ad te scripsi apposita secunda mensa; plura et πολιτικώτερα postea, et tu quid agas quidque agatur. 