 quintus  commodius uero et ad rationem instituti sermonis sapientius.   marcus  uisne ergo ipsius iuris ortum a fonte repetamus? quo inuento non erit dubium, quo sint haec referenda quae quaerimus.    quintus  ego uero ita esse faciendum censeo.   atticus  me quoque adscribe fratris sententiae.   marcus  quoniam igitur eius rei publicae, quam optumam esse docuit in illis sex libris scipio, tenendus est nobis et seruandus status, omnesque leges adcommodandae ad illud ciuitatis genus, serendi etiam mores nec scriptis omnia sancienda, repetam stirpem iuris a natura, qua duce nobis omnis <haec> est disputatio explicanda.   atticus  rectissime, et quidem ista duce errari nullo pacto potest.   marcus  dasne igitur hoc nobis, pomponi, (nam quinti noui sententiam), deorum immortalium <n>ut<u>, ratione, potestate, mente, numine (siue quod est aliud uerbum quo planius significem quod uolo) naturam omnem regi? nam, si hoc <c>o<m>probas, ab eo nobis causa ordienda est potissimum.   atticus  do sane, si postulas; etenim propter hunc concentum auium strepitumque fluminum non uereor condiscipulorum ne quis exaudiat.   marcus  atqui cauendum est; solent enim (id quod uirorum bonorum est) admodum irasci, nec uero ferent, si audierint, te primum caput ui<ri> optimi prodidisse, in quo scripsit nihil curare deum nec sui nec alieni. 