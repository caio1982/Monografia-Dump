cicero seruio s. cum lysone patrensi est mihi quidem hospitium uetus, quam ego necessitudinem sancte colendam puto; sed ea causa etiam cum aliis compluribus, familiaritas tanta nullo cum hospite, et ea cum officiis eius multis tum etiam consuetudine cottidiana sic est aucta ut nihil sit familiaritate nostra coniunctius. is cum romae annum prope ita fuisset ut mecum uiueret, etsi eramus in magna spe te meis litteris commendationeque diligentissime facturum, id quod fecisti, ut eius rem et fortunas absentis tuerere, tamen, quod in unius potestate erant omnia et quod lyso fuerat in nostra causa nostrisque praesidiis, cottidie aliquid timebamus. effectum tamen est et ipsius splendore et nostro reliquorumque hospitum studio ut omnia quae uellemus a caesare impetrarentur, quod intelleges ex iis litteris quas caesar ad te dedit.  nunc non modo non remittimus tibi aliquid ex nostra commendatione quasi adepti iam omnia sed eo uehementius a te contendimus ut lysonem in fidem necessitudinemque tuam recipias. cuius dubia fortuna timidius tecum agebamus uerentes ne quid accideret eius modi ut ne tu quidem mederi posses; explorata uero eius incolumitate omnia a te studio summo, <summa> cura peto. quae ne singula enumerem, totam tibi domum commendo, in his adulescentem filium eius, quem c. maenius gemellus, cliens meus, cum in calamitate exsili sui patrensis ciuis factus esset, patrensium  legibus adoptauit, ut eius ipsius hereditatis ius causamque tueare.  caput illud est ut lysonem, quem ego uirum optimum gratissimumque cognoui, recipias in necessitudinem tuam. quod si feceris, non dubito quin in eo diligendo ceterisque postea commendando idem quod ego sis iudici et uoluntatis habiturus. quod cum fieri uehementer studeo tum etiam illud uereor, ne, si minus cumulate uidebere fecisse aliquid eius causa, me ille neglegenter scripsisse putet, non te oblitum mei. quanti enim me faceres cum ex sermonibus cottidianis meis tum ex epistulis etiam tuis potuit cognoscere.