piratam uiuum tenuisti. quem ad finem? dum cum imperio fuisti. quam ob causam, quo exemplo, cur tam diu? cur, inquam, ciuibus romanis quos piratae ceperant  securi statim percussis, ipsis piratis lucis usuram tam diuturnam dedisti? uerum esto, sit tibi illud liberum omne tempus quoad cum imperio fuisti: etiamne priuatus, etiamne reus, etiamne paene damnatus hostium duces priuata in domo retinuisti? unum, alterum mensem, prope annum denique domi tuae piratae a quo tempore capti sunt, quoad per me licitum est, fuerunt, hoc est quoad per m'. glabrionem licitum est, qui postulante me produci atque in carcerem condi imperauit. quod est huiusce rei ius, quae consuetudo, quod exemplum? hostem acerrimum atque infestissimum populi romani seu potius communem hostem gentium nationumque omnium quisquam omnium mortalium priuatus intra moenia domi suae retinere poterit? quid? si pridie quam a me tu coactus es confiteri ciuibus romanis securi percussis praedonum ducem uiuere, habitare apud te,â€”si, inquam, pridie domo tua profugisset, si aliquam manum contra rem publicam facere potuisset, quid diceres? 'apud me habitauit, mecum fuit; ego illum ad iudicium meum, quo facilius crimen inimicorum diluere possem, uiuum atque incolumem reseruaui.' itane uero? tu tua pericula communi periculo defendes? tu supplicia quae debentur hostibus uictis ad tuum, non ad rei publicae tempus conferes? populi romani hostis priuati hominis custodiis adseruabitur? at etiam qui triumphant eoque diutius uiuos hostium duces reseruant, ut his per triumphum ductis pulcherrimum spectaculum fructumque uictoriae populus romanus percipere possit, tamen cum de foro in capitolium currus flectere incipiunt illos duci in carcerem iubent, idemque dies et uictoribus imperi et uictis uitae finem facit.  