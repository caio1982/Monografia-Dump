duo tum excellebant oratores qui me imitandi cupiditate incitarent, cotta et hortensius; quorum alter remissus et lenis et propriis uerbis comprendens solute et facile sententiam, alter ornatus, acer et non talis qualem tu eum, brute, iam deflorescentem cognouisti, sed uerborum et actionis genere commotior. itaque cum hortensio mihi magis arbitrabar rem esse, quod et dicendi ardore eram propior et aetate coniunctior. etenim uideram in isdem causis, ut pro m. canuleio, pro cn. dolabella consulari. cum cotta princeps adhibitus esset, priores tamen agere  partis hortensium. acrem enim oratorem, incensum et agentem et canorum concursus hominum forique strepitus desiderat. unum igitur annum, cum redissemus ex asia, causas nobilis egimus, cum quaesturam nos, consulatum cotta, aedilitatem peteret hortensius. interim me quaestorem siciliensis excepit annus, cotta ex consulatu est profectus in galliam, princeps et erat et habebatur hortensius. cum autem anno post ex sicilia me recepissem, iam uidebatur illud in me, quicquid esset, esse perfectum et habere maturitatem quandam suam. nimis multa uideor de me, ipse praesertim; sed omni huic sermoni propositum est, non ut ingenium et eloquentiam meam perspicias, unde longe absum, sed ut laborem et industriam. cum igitur essem in plurumis causis et in principibus patronis quinquennium fere uersatus, tum in patrocinio siciliensi maxume in certamen ueni designatus aedilis cum designato consule hortensio.  sed quoniam omnis hic sermo noster non solum enumerationem oratoriam uerum etiam praecepta quaedam desiderat, quid tamquam notandum et animaduertendum sit in hortensio breuiter licet dicere. nam is post consulatum—credo quod uideret ex consularibus neminem esse secum comparandum, neglegeret autem eos qui consules non fuissent—summum illud suum studium remisit, quo a puero fuerat incensus, atque in omnium rerum abundantia uoluit beatius, ut ipse putabat, remissius certe uiuere. primus et secundus annus et tertius tantum quasi de picturae ueteris colore detraxerat, quantum non quiuis unus ex populo, sed existumator doctus et intellegens posset cognoscere. longius autem procedens ut in ceteris eloquentiae partibus, tum maxume in celeritate et continuatione uerborum adhaerescens, sui dissimilior  uidebatur fieri cotidie. nos autem non desistebamus cum omni genere exercitationis tum maxume stilo nostrum illud quod erat augere, quantumcumque erat. atque ut multa omittam in hoc spatio et in his post aedilitatem annis, et praetor primus et incredibili populari uoluntate sum factus. nam cum propter adsiduitatem in causis et industriam tum propter exquisitius et minime uolgare orationis genus animos hominum ad me dicendi nouitate conuerteram. nihil de me dicam: dicam de ceteris, quorum nemo erat qui uideretur exquisitius quam uolgus hominum studuisse litteris, quibus fons perfectae eloquentiae continetur; nemo qui philosophiam complexus esset matrem omnium bene factorum beneque dictorum; nemo qui ius ciuile didicisset rem ad priuatas causas et ad oratoris prudentiam maxume necessariam; nemo qui memoriam rerum romanarum teneret, ex qua, si quando opus esset, ab inferis locupletissimos testes excitaret; nemo qui breuiter arguteque incluso aduersario laxaret iudicum animos atque a seueritate paulisper ad hilaritatem risumque traduceret; nemo qui dilatare posset atque a propria ac definita disputatione hominis ac temporis ad communem quaestionem uniuersi generis orationem traducere; nemo qui delectandi gratia digredi parumper a causa, nemo qui ad iracundiam magno opere iudicem, nemo qui ad fletum posset adducere, nemo qui animum eius, quod unum est oratoris maxume proprium, quocumque res postularet impellere. itaque cum iam paene euanuisset hortensius et ego anno meo, sexto autem post illum  consulem, consul factus essem, reuocare se ad industriam coepit, ne, cum pares honore essemus, aliqua re superiores uideremur. sic duodecim post meum consulatum annos in maxumis causis, cum ego mihi illum, sibi me ille anteferret, coniunctissime uersati sumus, consulatusque meus, qui illum primo leuiter perstrinxerat, idem nos rerum mearum gestarum, quas ille admirabatur, laude coniunxerat. maxume uero perspecta est utriusque nostrum exercitatio paulo ante quam perterritum armis hoc studium, brute, nostrum conticuit subito et obmutuit: cum lege pompeia ternis horis ad dicendum datis ad causas simillumas inter se uel potius easdem noui ueniebamus cotidie. quibus quidem causis tu etiam, brute, praesto fuisti complurisque et nobiscum et solus egisti, ut qui non satis diu uixerit hortensius tamen hunc cursum confecerit: annis ante decem causas agere coepit quam tu es natus; idem quarto <et> sexagensumo anno, perpaucis ante mortem diebus, una tecum socerum tuum defendit appium. dicendi autem genus quod fuerit in utroque, orationes utriusque etiam posteris nostris indicabunt. 