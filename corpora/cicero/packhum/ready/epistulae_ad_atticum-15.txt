in .  quint .   61 cicero attico sal. quaeris ex me quid acciderit de iudicio quod tam praeter opinionem omnium factum sit, et simul uis scire quo modo ego minus quam soleam proeliatus sim. respondebo tibi ὕστερον πρότερον, Ὁμηρικῶς.  ego enim, quam diu senatus auctoritas mihi defendenda fuit, sic acriter et uehementer proeliatus sum ut clamor concursusque maxima cum mea laude fierent. quod si tibi umquam sum uisus in re publica fortis, certe me in illa causa admiratus esses. cum enim ille ad contiones confugisset in iisque meo nomine ad inuidiam uteretur, di immortales! quas ego pugnas et quantas strages edidi! quos impetus in pisonem, in curionem, in totam illam manum feci! quo modo sum insectatus leuitatem senum, libidinem iuuentutis! saepe, ita me di iuuent, te non solum auctorem consiliorum meorum uerum etiam spectatorem pugnarum mirificarum desideraui. postea uero quam hortensius excogitauit ut legem de religione fufius tribunus pl. ferret, in qua nihil aliud a consulari rogatione differebat nisi iudicum genus (in eo autem erant omnia), pugnauitque ut id ita fieret, quod et sibi et aliis persuaserat nullis illum iudicibus effugere posse, contraxi uela perspiciens inopiam iudicum neque dixi quicquam pro testimonio nisi quod erat ita notum atque testatum ut non possem praeterire.  itaque si causam quaeris absolutionis, ut iam πρὸς τὸ πρότερον reuertar, egestas iudicum fuit et turpitudo. id autem ut accideret commissum est hortensi consilio, qui, dum ueritus est ne fufius ei legi intercederet quae ex senatus consulto ferebatur, non uidit illud, satius esse illum in infamia relinqui ac sordibus  quam infirmo iudicio committi, sed ductus odio properauit rem deducere in iudicium, cum illum plumbeo gladio iugulatum iri tamen diceret.  sed iudicium si quaeris quale fuerit, incredibili exitu, sic uti nunc ex euentu ab aliis, a me tamen ex ipso initio consilium hortensi reprehendatur. nam ut reiectio facta est clamoribus maximis, cum accusator tamquam censor bonus homines nequissimos reiceret, reus tamquam clemens lanista frugalissimum quemque secerneret, ut primum iudices consederunt, ualde diffidere boni coeperunt. non enim umquam turpior in ludo talario consessus fuit: maculosi senatores, nudi equites, tribuni non tam aerati quam, ut appellantur, aerarii. pauci tamen boni inerant, quos reiectione fugare ille non potuerat, qui maesti inter sui dissimilis et †merentes† sedebant et contagione turpitudinis uehementer permouebantur. hic, ut quaeque res ad consilium primis postulationibus referebatur, incredibilis erat seueritas nulla uarietate sententiarum. nihil impetrabat reus, plus accusatori dabatur quam postulabat. quid quaeris? triumphabat hortensius se uidisse tantum, nemo erat qui illum reum ac non miliens condemnatum arbitraretur. me uero teste producto credo te ex acclamatione clodi aduocatorum audisse quae consurrectio iudicum facta sit, ut me circumsteterint, ut aperta iugula sua pro meo capite p. clodio ostentarint. quae mihi res multo honorificentior uisa est quam aut illa, cum iurare tui ciues xenocratem testimonium dicentem  prohibuerunt, aut cum tabulas metelli numidici, cum eae, ut mos est, circumferrentur, nostri iudices adspicere noluerunt; multo haec, inquam, nostra res maior. itaque iudicum uocibus, cum ego sic ab iis ut salus patriae defenderer, fractus reus et una patroni omnes conciderunt. ad me autem eadem frequentia postridie conuenit quacum abiens consulatu sum domum reductus. clamare praeclari ariopagitae se non esse uenturos nisi praesidio constituto. refertur ad consilium. una sola sententia praesidium non desiderauit. defertur res ad senatum. grauissime ornatissimeque decernitur, laudantur iudices, datur negotium magistratibus. responsurum hominem nemo arbitrabatur.  'Ἔσπετε νῦν μοι, Μοῦσαι . . . ὅππως δὴ πρῶτον πῦρ ἔμπεσε.'  nosti caluum ex nanneianis illum, illum laudatorem meum, de cuius oratione erga me honorifica ad te scripseram. biduo per unum seruum, et eum ex ludo gladiatorio, confecit totum negotium. arcessiuit ad se, promisit, intercessit, dedit. iam uero (o di boni, rem perditam!) etiam noctes certarum mulierum atque adulescentulorum nobilium introductiones non nullis iudicibus pro mercedis cumulo fuerunt. ita summo discessu bonorum, pleno foro seruorum,  xxu  iudices ita fortes tamen fuerunt ut summo proposito periculo uel perire maluerint quam perdere omnia;  xxxi  fuerunt quos fames magis quam fama commouerit. quorum catulus cum uidisset quendam, 'quid uos' inquit 'praesidium a nobis postulabatis? an ne nummi uobis eriperentur timebatis?' habes, ut breuissime potui, genus iudici et causam absolutionis.   quaeris deinceps qui nunc sit status rerum et qui meus. rei publicae statum illum quem tu meo consilio, ego diuino confirmatum putabam, qui bonorum omnium coniunctione et auctoritate consulatus mei fixus et fundatus uidebatur, nisi quis nos deus respexerit, elapsum scito esse de manibus uno hoc iudicio, si iudicium est triginta homines populi romani leuissimos ac nequissimos nummulis acceptis ius ac fas omne delere et, quod omnes non modo homines uerum etiam pecudes factum esse sciant, id talnam et plautum et spongiam et ceteras huius modi quisquilias statuere numquam esse factum. sed tamen, ut te de re publica consoler, non ita ut sperarunt mali, tanto imposito rei publicae uulnere, alacris exsultat improbitas in uictoria. nam plane ita putauerunt, cum religio, cum pudicitia, cum iudiciorum fides, cum senatus auctoritas concidisset, fore ut aperte uictrix nequitia ac libido poenas ab optimo quoque peteret sui doloris, quem improbissimo cuique inusserat seueritas consulatus mei. idem ego ille (non enim mihi uideor insolenter gloriari cum de me apud te loquor, in ea praesertim epistula quam nolo aliis legi), idem, inquam, ego recreaui adflictos animos bonorum, unumquemque confirmans, excitans; insectandis uero exagitandisque nummariis iudicibus omnem omnibus studiosis ac fautoribus illius uictoriae παρρησίαν eripui; pisonem consulem nulla in re consistere umquam sum passus, desponsam homini iam syriam ademi; senatum ad pristinam suam seueritatem reuocaui atque abiectum excitaui; clodium praesentem fregi in senatu cum oratione perpetua plenissima grauitatis tum altercatione eius modi (ex qua licet pauca degustes; nam cetera non possunt habere eandem neque  uim neque uenustatem remoto illo studio contentionis quem ἀγῶνα uos appellatis):  nam ut id. mai. in senatum conuenimus, rogatus ego sententiam multa dixi de summa re publica, atque ille locus inductus a me est diuinitus, ne una plaga accepta patres conscripti conciderent, ne deficerent; uulnus esse eius modi quod mihi nec dissimulandum nec pertimescendum uideretur, ne aut ignorando stultissimi <aut metuendo ignauissimi> iudicaremur; bis absolutum esse lentulum, bis catilinam, hunc tertium iam esse a iudicibus in rem publicam immissum. 'erras, clodi. non te iudices urbi sed carceri reseruarunt neque te retinere in ciuitate sed exsilio priuare uoluerunt. quam ob rem, patres conscripti, erigite animos, retinete uestram dignitatem. manet illa in re publica bonorum consensio; dolor accessit bonis uiris, uirtus non est imminuta; nihil est damni factum noui, sed quod erat inuentum est. in unius hominis perditi iudicio plures similes reperti sunt.' sed quid ago? paene orationem in epistulam inclusi. redeo ad altercationem.  surgit pulchellus puer, obicit mihi me ad baias fuisse. falsum, sed tamen 'quid? hoc simile est' inquam 'quasi in operto dicas fuisse?' 'quid' inquit 'homini arpinati cum aquis calidis?' 'narra' inquam 'patrono tuo, qui arpinatis aquas concupiuit' (nosti enim marianas). 'quousque' inquit 'hunc regem feremus?' 'regem appellas' inquam, 'cum rex tui mentionem nullam fecerit?'—ille autem regis hereditatem spe deuorarat. 'domum' inquit 'emisti.' 'putes' inquam 'dicere "iudices emisti."' 'iuranti' inquit 'tibi non crediderunt.' 'mihi uero' inquam ' xxu  iudices crediderunt,  xxxi ,  quoniam nummos ante acceperunt, tibi nihil crediderunt.' magnis clamoribus adflictus conticuit et concidit.  noster autem status est hic: apud bonos iidem sumus quos reliquisti, apud sordem urbis et faecem multo melius quam reliquisti. nam et illud nobis non obest, uideri nostrum testimonium non ualuisse; missus est sanguis inuidiae sine dolore, atque etiam hoc magis quod omnes illi fautores illius flagiti rem manifestam illam redemptam esse a iudicibus confitentur. accedit illud, quod illa contionalis hirudo aerari, misera ac ieiuna plebecula, me ab hoc magno unice diligi putat; et hercule multa et iucunda consuetudine coniuncti inter nos sumus, usque eo ut nostri isti comissatores coniurationis, barbatuli iuuenes, illum in sermonibus cn. ciceronem appellent. itaque et ludis et gladiatoribus mirandas ἐπισημασίας sine ulla pastoricia fistula auferebamus.  nunc est exspectatio comitiorum; in quae omnibus inuitis trudit noster magnus auli filium, atque in eo neque auctoritate neque gratia pugnat sed quibus philippus omnia castella expugnari posse dicebat in quae modo asellus onustus auro posset ascendere. consul autem ille δευτερεύοντος histrionis similis suscepisse negotium dicitur et domi diuisores habere. quod ego non credo, sed senatus consulta duo iam facta sunt odiosa quae in consulem facta putantur, catone et domitio postulante, unum, ut apud magistratus inquiri liceret, alterum, cuius domi diuisores habitarent, aduersus rem publicam. lurco autem tribunus pl., qui magistratus simultatem cum lege aelia iniit,  solutus est et aelia et fufia ut legem de ambitu ferret quam ille bono auspicio claudus homo promulgauit. ita comitia in a. d. ui  kal. sext. dilata sunt. noui est in lege hoc, ut qui nummos in tribu pronuntiarit, si non dederit, impune sit, sin dederit, ut quoad uiuat singulis tribubus hs  ci ↄ  ci ↄ  ci ↄ debeat. dixi hanc legem p. clodium iam ante seruasse; pronuntiare enim solitum esse et non dare. sed heus tu, uidesne consulatum illum nostrum, quem curio antea ἀποθέωσιν uocabat, si hic factus erit, fabam mimum futurum? qua re, ut opinor, φιλοσοφητέον, id quod tu facis, et istos consulatus non flocci facteon.  quod ad me scribis te in asiam statuisse non ire, equidem mallem ut ires, ac uereor ne quid in ista re minus commode fiat; sed tamen non possum reprehendere consilium tuum, praesertim cum egomet in prouinciam non sim profectus.  epigrammatis tuis, quae in amaltheo posuisti, contenti erimus, praesertim cum et thyillus nos reliquerit et archias nihil de me scripserit; ac uereor ne, lucullis quoniam graecum poëma condidit, nunc ad caecilianam fabulam spectet.  antonio tuo nomine gratias egi eamque epistulam mallio dedi—ad te ideo antea rarius scripsi quod non habebam idoneum cui darem nec satis sciebam quo darem. ualde te uenditaui.  cincius si quid ad me tui negoti detulerit, suscipiam. sed nunc magis in suo est occupatus, in quo ego ei non desum. tu, si uno in loco es futurus, crebras a nobis litteras exspecta; sed  pluris etiam ipse mittito. uelim ad me scribas cuius modi sit Ἀμαλθεῖον tuum, quo ornatu, qua τοποθεσίᾳ, et, quae poëmata quasque historias de Ἀμαλθείᾳ habes, ad me mittas. libet mihi facere in arpinati. ego tibi aliquid de meis scriptis mittam. nihil erat absoluti.