non fuit iuppiter metuendus ne iratus noceret, qui neque irasci solet nec nocere. haec quidem ratio non magis contra reguli, quam contra omne ius iurandum ualet. sed in iure iurando non qui metus, sed quae uis sit, debet intellegi. est enim ius iurandum affirmatio  religiosa; quod autem affirmate, quasi deo teste promiseris, id tenendum est. iam enim non ad iram deorum, quae nulla est, sed ad iustitiam et ad fidem pertinet. nam praeclare ennius: "o fides alma apta pinnis et ius iurandum iouis." qui ius igitur iurandum uiolat, is fidem uiolat, quam in capitolio uicinam iouis optimi maximi, ut in catonis oratione est, maiores nostri esse uoluerunt. at enim ne iratus quidem iuppiter plus regulo nocuisset, quam sibi nocuit ipse regulus. certe, si nihil malum esset nisi dolere. id autem non modo non summum malum, sed ne malum quidem esse maxima auctoritate philosophi affirmant. quorum quidem testem non mediocrem, sed haud scio an grauissimum regulum nolite quaeso uituperare. quem enim locupletiorem quaerimus quam principem populi romani, qui retinendi officii causa cruciatum subierit uoluntarium? nam quod aiunt minima de malis, id est, ut turpiter potius quam calamitose; an est ullum maius malum turpitudine? quae si in deformitate corporis habeat aliquid offensionis, quanta illa deprauatio et foeditas turpificati animi debet uideri? itaque neruosius qui ista disserunt, solum audent malum dicere id, quod turpe sit, qui autem remissius, ii tamen non dubitant summum malum dicere. nam illud quidem "neque dedi neque do infideli cuiquam" idcirco recte a poeta, quia, cum tractaretur atreus, personae seruiendum fuit. sed si hoc sibi sument, nul lam esse fidem, quae infideli data sit, uideant, ne quaeratur latebra periurio. 