uiii id .  mart .   49 cicero attico sal. o rem difficilem planeque perditam! quam nihil praetermittis in consilio dando! quam nihil tamen quod tibi ipsi  placeat explicas! non esse me una cum pompeio gaudes: ac proponis quam sit turpe me adesse cum quid de illo detrahatur; nefas esse approbare. certe. contra igitur? 'di' inquis 'auerruncent!' quid ergo fiet si in altero scelus est, in altero supplicium? 'impetrabis' inquis 'a caesare ut tibi abesse liceat et esse otioso.' supplicandum igitur? miserum. quid si non impetraro? 'et de triumpho erit' inquis 'integrum.' quid si hoc ipso premar? accipiam? quid foedius? negem? repudiari se totum, magis etiam quam olim in  xx uiratu, putabit. ac solet, cum se purgat, in me conferre omnem illorum temporum culpam: ita me sibi fuisse inimicum ut ne honorem quidem a se accipere uellem. quanto nunc hoc idem accipiet asperius! tanto scilicet quanto et honos hic illo est amplior et ipse robustior. nam quod negas te dubitare quin magna in offensa sim apud pompeium hoc tempore, non uideo causam cur ita sit hoc quidem tempore. qui enim amisso corfinio denique certiorem me sui consili fecit, is queretur brundisium me non uenisse cum inter me et brundisium caesar esset? deinde etiam scit ἀπαρρησίαστον esse in ea causa querelam suam. me putat de municipiorum imbecillitate, de dilectibus, de pace, de urbe, de pecunia, de piceno occupando plus uidisse quam se. sin cum potuero non uenero, tum erit inimicus; quod ego non eo uereor ne mihi noceat (quid enim faciet?  'τίς δ’ ἐστὶ δοῦλος τοῦ θανεῖν ἄφροντις ὤν;'), sed quia ingrati animi crimen horreo. confido igitur aduentum nostrum illi, quoquo tempore fuerit, ut scribis, ἀσμενιστὸν fore. nam quod ais, si hic temperatius egerit, consideratius te consilium daturum, qui hic potest se gerere non perdite? <uetat> uita, mores, ante facta, ratio suscepti negoti, socii, uires bonorum aut etiam constantia.  uixdum epistulam tuam legeram cum ad me currens ad illum postumus curtius uenit, nihil nisi classis loquens et exercitus. eripiebat hispanias, tenebat asiam, siciliam, africam, sardiniam, confestim in graeciam persequebatur. eundum igitur est, nec tam ut belli quam ut fugae socii simus. nec enim ferre potero sermones istorum, quicumque sunt; non sunt enim certe, ut appellantur, boni. sed tamen id ipsum scire cupio, quid loquantur, idque ut exquiras meque certiorem facias te uehementer rogo. nos adhuc quid brundisi actum esset plane nesciebamus. cum sciemus, tum ex re et ex tempore consilium capiemus, sed utemur tuo.