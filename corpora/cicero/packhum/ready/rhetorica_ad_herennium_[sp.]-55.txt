conclusionibus breuibus utemur, enumera tione ad exitum causae; in ipsa causa crebras et breues amplificationes interponemus per locos communis.  nec hoc genus causae, eo quod raro accidit in uita, neglegentius commendandum est: neque enim id quod potest accidere, ut faciendum sit aliquando, non oportet uelle quam adcommodatissime posse facere; et si separatim haec causa minus saepe tractatur, at in iudicialibus et in deliberatiuis causis saepe magnae partes uersantur laudis aut uituperationis. quare in hoc quoque causae genere nonnihil industriae consumendum putemus. nunc, absoluta a nobis difficillima parte rhetoricae, hoc est inuentione perpolita atque omne causae genus adcommodata, tempus est ad ceteras partes proficisci. deinceps igitur de dispositione dicemus.  quoniam dispositio est, per quam illa, quae inuenimus, in ordinem redigimus, ut certo quidquid loco pronuntietur, uidendum est, cuiusmodi rationem in disponendo habere conueniat. genera dispositionum sunt duo: unum ab institutione artis profectum, alterum ad casum temporis adcommodatum.  ex institutione artis disponemus, cum sequemur eam praeceptionem, quam in primo libro exposuimus, hoc est, ut utamur principio, narratione, di uisione, confirmatione, confutatione, conclusione; et ut hunc ordinem, quemadmodum praeceptum est ante, in dicendo sequamur. item ex institutione artis non modo totas causas per orationem, sed singulas quoque argumentationes disponemus, quemadmodum in libro secundo docuimus: in expositionem, rationem, confirmationem rationis, exornationem, conclusionem. haec igitur duplex dispositio est: una per orationes, altera per argumentationes, ab institutione artis profecta. 