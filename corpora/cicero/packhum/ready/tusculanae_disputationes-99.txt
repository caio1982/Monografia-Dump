uellem id quidem, sed habeo paulum, quod requiram. ego enim adsentior eorum quae posuisti alterum alteri consequens esse, ut, quem ad modum, si, quod honestum sit, id solum sit bonum, sequatur uitam beatam uirtute confici, sic, si uita beata in uirtute sit, nihil esse nisi uirtutem bonum. sed brutus tuus auctore aristo et antiocho non sentit hoc; putat enim, etiamsi sit bonum aliquod praeter uirtutem.  quid igitur? contra brutumne me dicturum putas?  tu uero, ut uidetur; nam praefinire non est meum.  quid cuique igitur consentaneum sit, alio loco. nam ista mihi et cum antiocho saepe et cum aristo nuper, cum athenis imperator apud eum deuersarer, dissensio fuit. mihi enim non uidebatur quisquam esse beatus posse, cum in malis esset; in malis autem sapientem esse posse, si essent ulla corporis aut fortunae mala. dicebantur haec, quae scripsit etiam antiochus locis pluribus, uirtutem ipsam per se beatam uitam efficere posse neque tamen beatissimam; deinde ex maiore parte plerasque res nominari, etiamsi quae pars abesset, ut uires, ut ualetudinem, ut diuitias, ut honorem, ut gloriam, quae genere, non numero cernerentur; item beatam uitam, etiamsi ex aliqua parte clauderet, tamen ex multo maiore parte optinere nomen suum. haec  nunc enucleare non ita necesse est, quamquam non constantissime dici mihi uidentur. nam et, qui beatus est, non intellego quid requirat, ut sit beatior—si est enim quod desit, ne beatus quidem est—, et quod ex maiore parte unam quamque rem appellari spectarique dicunt, est ubi id isto modo ualeat; cum uero tria genera malorum esse dicant, qui duorum generum malis omnibus urgeatur, ut omnia aduorsa sint in fortuna, omnibus oppressum corpus et confectum doloribus, huic paulumne ad beatam uitam deesse dicemus, non modo ad beatissimam? 