xiii kal .  mart .   49   ( § 4) cicero attico sal. mihi uero omnia grata, et quod scripsisti ad me quae audieras et quod non credi<di>sti quae digna diligentia mea non erant et quod monuisti quod sentiebas. ego ad caesarem unas capua litteras dedi, quibus ad ea rescripsi quae mecum ille de gladiatoribus suis egerat, breuis sed beneuolentiam significantis, non modo sine contumelia sed etiam cum maxima laude pompei; id enim illa sententia postulabat qua illum ad concordiam hortabar. eas si quo ille misit, in publico proponat uelim. alteras eodem die dedi quo has ad te; non potui non dare, cum et ipse ad me scripsisset et balbus. earum exemplum ad te misi. nihil arbitror fore quod reprehendas; si qua erunt, doce me quo modo μέμψιν effugere possim. 'nihil' inquies 'omnino scripseris.' qui magis effugiam eos qui uolent fingere? uerum tamen ita faciam, quoad fieri poterit.  nam quod me hortaris ad memoriam factorum, dictorum scriptorum etiam meorum, facis amice tu quidem mihique gratissimum, sed mihi uideris aliud tu honestum meque dignum in hac causa iudicare atque ego existimem. mihi enim nihil ulla in gente umquam ab ullo auctore rei publicae ac duce turpius factum esse uidetur quam a nostro amico factum est, cuius ego uicem doleo; qui urbem reliquit, id est patriam, pro qua et in qua mori praeclarum fuit. ignorare mihi uideris haec quanta sit clades; es enim etiam nunc domi tuae, sed inuitis perditissimis hominibus esse diutius non potes. hoc miserius,  hoc turpius quicquam? uagamur egentes cum coniugibus et liberis; in unius hominis quotannis periculose aegrotantis anima positas omnis nostras spes habemus, <non> expulsi sed euocati ex patria; quam non seruandam ad reditum nostrum sed diripiendam et inflammandam reliquimus. ita multi nobiscum sunt? non in suburbanis, non in hortis, non in ipsa <urbe>? et, si non sunt, non erunt? nos interea ne capuae quidem sed luceriae, et oram quidem maritimam iam relinquemus, afranium exspectabimus <et> petreium; nam in labieno parum est dignitatis. hic tu in me * * * illud desideras? nihil de me dico, alii uiderint; hic quidem quae est * * * ? domi uestrae estis et eritis omnes boni. quis istic se mihi non ostendit? quis nunc adest hoc bello (sic enim iam appellandum est)? uibulli res gestae sunt adhuc maximae. id ex pompei litteris cognosces, in quibus animaduertito illum locum ubi erit διπλῆ: uidebis de gnaeo nostro ipse uibullius quid existimet. quo igitur haec spectat oratio? ego pro pompeio libenter emori possum, facio pluris omnium hominum neminem; sed non ita uno in eo iudico spem de salute rei publicae. significas enim aliquanto secus quam solebas, ut etiam italia, si ille cedat, putes cedendum; quod ego nec rei publicae puto esse utile nec liberis meis, praeterea neque rectum neque honestum. †sed cur† 'poterisne igitur uidere tyrannum?' quasi intersit audiam an uideam, aut locupletior mihi sit quaerendus auctor quam socrates, qui, cum  xxx tyranni essent, pedem porta non extulit. est mihi praeterea  praecipua causa manendi; de qua utinam aliquando tecum loquar!  ego  xiii  kal., cum eadem lucerna hanc epistulam scripsissem qua inflammaram tuam, formiis ad pompeium, si de pace ageretur, profecturus; si de bello, quid ero?