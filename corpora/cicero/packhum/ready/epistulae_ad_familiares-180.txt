sept .   44 cicero planco et afui proficiscens in graeciam et, postea quam de me<di>o cursu rei publicae sum uoce reuocatus, numquam per m. antonium quietus fui; cuius tanta est non insolentia (nam id quidem uulgare uitium est) sed immanitas non modo ut uocem sed ne uultum quidem liberum possit ferre cuiusquam. itaque mihi maximae curae est non de mea quidem uita, cui satis feci uel aetate uel factis uel, si quid etiam hoc ad rem pertinet, gloria, sed me patria sollicitat in primisque, mi plance, exspectatio consulatus tui, quae ita longa est ut optandum <magis quam sperandum> sit ut possimus ad id tempus rei publicae spiritum ducere. quae potest enim spes esse in ea re publica in qua hominis impotentissimi atque intemperantissimi armis oppressa sunt omnia et in qua nec senatus nec populus uim habet ullam nec leges ullae sunt nec iudicia nec omnino simulacrum aliquod ac uestigium ciuitatis?  sed quoniam acta omnia mitti ad te arbitrabar, nihil erat quod singulis de rebus scriberem. illud autem erat amoris  mei, quem a tua pueritia susceptum non seruaui solum sed etiam auxi, monere te atque hortari ut in rem publicam omni cogitatione curaque incumberes. quae si ad tuum tempus perducitur, facilis gubernatio est; ut perducatur autem magnae cum diligentiae est tum etiam fortunae.  sed et te aliquanto ante, ut spero, habebimus et, praeterquam quod rei publicae consulere debemus, tamen tuae dignitati ita fauemus ut omne nostrum consilium, studium, officium, operam, laborem, diligentiam ad amplitudinem tuam conferamus. ita facillime et rei publicae, quae mihi carissima est, et amicitiae nostrae, quam sanctissime nobis colendam puto, me intellego satis facturum.  furnium nostrum tanti a te fieri quantum ipsius humanitas et dignitas postulat nec miror et gaudeo, teque hoc existimare uolo, quicquid in eum iudici officique contuleris, id ita me accipere ut in me ipsum te putem contulisse.