audite, quaeso, in eas res quas commemoro hominum honestorum testimonium. haec quae mei testes dicunt, fatetur aduersarius eos uere dicere; quae mei testes non dicunt, quia non uiderunt nec sciunt, ea dicit ipse aduersarius. nostri testes dicunt occisos homines; cruorem in locis pluribus, deiectum aedificium se uidisse dicunt; nihil amplius. quid fabius? horum nihil negat. quid ergo addit amplius? suam familiam fecisse dicit. quo modo? ui hominibus armatis. quo animo? ut id fieret quod factum est. quid est id? ut homines m. tulli occiderentur. quod ergo eo animo factum est ut homines unum in locum conuenirent, ut arma caperent, ut certo consilio certum in locum proficiscerentur, ut idoneum tempus eligerent, ut caedem facerent, id si uoluerunt et cogitarunt et perfecerunt, potestis eam uoluntatem, id consilium, id factum a dolo malo seiungere? at istuc totum ' dolo malo ' additur in hoc iudicio eius causa qui agit, non illius quicum agitur. id ut intellegatis, recuperatores, quaeso ut diligenter attendatis; profecto quin ita sit non dubitabitis.  si ita iudicium daretur ut id concluderetur quod a familia factum esset, si quae familia ipsa in caede interesse noluisset et homines aut seruos aut liberos coegisset aut conduxisset,  totum hoc iudicium et praetoris seueritas dissolueretur. nemo enim potest hoc iudicare, qua in re familia non interfuisset, in ea re eam ipsam familiam ui armatis hominibus damnum dedisse. ergo, id quia poterat fieri et facile poterat, idcirco non satis habitum est quaeri quid familia ipsa fecisset, uerum etiam illud, quid familiae dolo malo factum esset. nam cum facit ipsa familia uim armatis coactisue hominibus et damnum cuipiam dat, id dolo malo fieri necesse est; cum autem rationem init ut ea fiat, familia ipsa non facit, fit autem dolo malo eius. ergo addito ' dolo malo ' actoris et petitoris fit causa copiosior. utrum enim ostendere potest, siue eam ipsam familiam sibi damnum dedisse, siue consilio et opera eius familiae factum esse, uincat necesse est. 