 atticus  gaudeo nostra iura ad naturam accommodari, maiorumque sapientia admodum delector. sed [cedo] quaero, ut ceteri sumptus, sic etiam sepulcrorum modum.   marcus  recte requiris. quos enim ad sumptus progressa iam ista res sit, in c. figuli sepulcro uidisse <te> credo. minimam olim istius rei fuisse cupiditatem multa extant exempla maiorum. nostrae quidem legis interpretes, quo capite iubentur 'sumptum et luctum' remouere a deorum manium iure, hoc intellegant in primis, sepulcrorum magnificentiam esse minuendam.  nec haec a sapientissimis legum  scriptoribus neglecta sunt. nam et athenis iam ille mos a cecrope, ut aiunt, permansit <hu>cus<que> terra humandi, qu<od> quom proxumi fecerant obductaque terra erat, frugibus obserebatur, ut sinus et gremium quasi matris mortuo tribueretur, solum autem frugibus expiatum ut uiuis redderetur. sequebantur epulae, quas inibant propinqui coronati, apud quos de mortui laude, quom ni<si> quid ueri erat <non> praedicatum <esset> (nam mentiri nefas habebatur), iusta confecta erant.  postea qu<o>m, ut scribit phalereus <demetrius>, sumptuosa fieri funera et lamentabilia coepissent, solonis lege sublata sunt, quam legem eisdem prope uerbis nostri decem uiri in decimam tabulam coniecerunt. nam de tribus reciniis et pleraque illa solonis sunt. de lamentis uero expressa uerbis sunt: 'mulieres genas ne radunto neue lessum funeris ergo habento.'  de sepulcris autem nihil est apud solonem amplius quam 'ne quis ea deleat neue alienum inferat', poenaque est, 'si quis bustum (nam id puto appellari τύμβον) aut monumentum' inquit 'aut columnam uiolarit, deiecerit, fregerit'. sed post aliquanto propter has amplitudines sepulcrorum, quas in ceramico uidemus, lege sanctum est, 'ne quis  sepulcrum faceret operosius quam quod decem homines effecerint triduo',  neque id opere tectorio exornari, nec 'hermas' hos quos uocant, licebat imponi nec de mortui laude nisi in publicis sepulturis, nec ab alio nisi qui publice ad eam rem constitutus esset dici licebat. sublata etiam erat celebritas uirorum ac mulierum, quo lamentatio minueretur; <auget> enim luctum concursus hominum.  quocirca pittacus omnino accedere quemquam uetat in funus ali<en>orum. sed ait rursus idem demetrius increbuisse eam funerum sepulcrorumque magnificentiam, quae nunc fere romae est. quam consuetudinem lege minuit ipse. fuit enim hic uir, ut scitis, non solum eruditissimus, sed etiam ciuis <d>e re publica maxime <meritus> tuendaeque ciuitatis peritissimus. is igitur sumptum minuit non solum pe<cu>n<i>a sed etiam tempore: ante lucem enim iussit efferri. sepulcris autem nouis finiuit modum; nam super terrae tumulum noluit quid<quam> statui, nisi columellam tribus cubitis ne<c> altiorem aut mensam aut labellum, et huic procurationi certum magistratum praefecerat.  haec igitur athenienses tui. sed uideamus platonem, qui iusta funerum reicit ad interpretes  religionum; quem nos morem tenemus. de sepulcris autem dicit haec: uetat ex agro culto eoue qui coli possit, ullam partem sumi sepulcro; sed quae natura agri tantum modo efficere possit, ut mortuorum corpora sine detrimento uiuorum recipiat, ea potissimum ut compleatur; quae autem terra fruges ferre et ut mater cibos suppeditare possit, eam ne quis nobis minuat neue uiuus neue mortuus.  extrui autem uetat sepulcrum altius, quam quod <quinque homines> quinque diebus absoluerint, nec e lapide excitari plus nec inponi, quam quod capiat laudem mortui incisam ne plus quattuor hero<i>cis uersibus, quos longos appellat ennius. habemus igitur huius quoque auctoritatem de sepulcris summi uiri a quo item funerum sumptus praefinitur ex censibus a minis quinque usque ad minam. [deinceps dicit eadem illa de inmortalitate animorum et reliqua post mortem tranquillitate bonorum poenis impiorum.]  habetis igitur explicatum omnem, ut arbitror, religionum locum.   quintus  nos uero, frater, et copiose quidem; sed perge cetera.   marcus  pergo equidem, et quoniam libitum est uobis me ad haec inpellere, hodierno sermone  conficiam, spero, hoc praesertim die; uideo enim platonem idem fecisse omnemque orationem eius de legibus peroratam esse uno aestiuo die. sic igitur faciam, et dicam de magistratibus. id enim est profecto quod constituta religione rem publicam contineat maxime.   atticus  tu uero dic et istam rationem, quam coepisti, tene. 