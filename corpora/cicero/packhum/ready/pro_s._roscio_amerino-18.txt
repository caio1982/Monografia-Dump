nunc, eruci, ad te uenio. conueniat mihi tecum necesse est, si ad hunc maleficium istud pertinet, aut ipsum sua manu fecisse, id quod negas, aut per aliquos liberos aut seruos. liberosne? quos neque ut conuenire potuerit neque qua ratione inducere neque ubi neque per quos neque qua spe aut quo pretio potes ostendere. ego contra ostendo non modo nihil eorum fecisse sex. roscium sed ne potuisse quidem facere, quod neque romae multis annis fuerit neque de praediis umquam temere discesserit. restare tibi uidebatur seruorum nomen, quo quasi in portum reiectus a ceteris suspicionibus confugere posses; ubi scopulum offendis eius modi ut non modo ab hoc crimen resilire uideas uerum omnem suspicionem in uosmet ipsos recidere intellegas. quid ergo est quo tamen accusator inopia argumentorum confugerit? 'eius modi tempus erat' inquit 'ut homines uolgo impune occiderentur; qua re hoc tu propter multitudinem sicariorum nullo negotio facere potuisti.' interdum mihi uideris, eruci, una mercede duas res adsequi uelle, nos iudicio perfundere, accusare autem eos ipsos a quibus mercedem accepisti. quid ais? uolgo occidebantur? per quos et a quibus? nonne cogitas te a sectoribus huc adductum esse? quid postea? nescimus per ista tempora eosdem fere sectores fuisse collorum et bonorum? ei denique qui tum armati dies noctesque concursabant, qui romae erant adsidui, qui omni tempore in praeda et <in> sanguine uersabantur, sex. roscio temporis illius acerbitatem iniquitatemque obicient et illam sicariorum multitudinem in qua  ipsi duces ac principes erant huic crimini putabunt fore? qui non modo romae non fuit sed omnino quid romae ageretur nesciuit, propterea quod ruri adsiduus, quem ad modum tute confiteris, fuit. 