atqui ne ex eo quidem tempore id egit sestius ut a suis munitus tuto in foro magistratum gereret, rem publicam administraret. itaque fretus sanctitate tribunatus, cum se non modo contra uim et ferrum sed etiam contra uerba atque interfationem legibus sacratis esse armatum putaret, uenit in templum castoris, obnuntiauit consuli: cum subito manus illa clodiana, in caede ciuium saepe iam uictrix, exclamat, incitatur, inuadit; inermem atque imparatum tribunum alii gladiis adoriuntur, alii fragmentis saeptorum et fustibus; a quibus hic multis uulneribus acceptis ac debilitato corpore et contrucidato se abiecit exanimatus, neque ulla alia re ab se mortem nisi opinione mortis depulit. quem cum iacentem et concisum plurimis uulneribus extremo spiritu exsanguem et confectum uiderent, defetigatione magis et errore quam misericordia et modo aliquando caedere destiterunt. et causam dicit sestius de ui? quid ita? quia uiuit. at id non sua culpa: plaga una illa extrema defuit, quae si accessisset reliquum spiritum exhausisset. accusa lentidium; non percussit locum; male dic titio, sabino homini reatino, cur tam temere exclamarit occisum. ipsum uero quid accusas? num defuit gladiis? num repugnauit? num, ut gladiatoribus imperari solet, ferrum non recepit?  an haec ipsa uis est, non posse emori? an illa, quod tribunus plebis templum cruentauit? an quod, cum esset ablatus primumque resipisset, non se referri iussit? ubi est crimen? quid reprehenditis? hic quaero, iudices: si illo die gens ista clodia quod facere uoluit effecisset, si p. sestius, qui pro occiso relictus est, occisus esset, fuistisne  ad arma ituri? fuistisne uos ad patrium illum animum maiorumque uirtutem excitaturi? fuistisne aliquando rem publicam a funesto latrone repetituri? an etiam tum quiesceretis, cunctaremini, timeretis, cum rem publicam a facinerosissimis sicariis et a seruis esse oppressam atque conculcatam uideretis? cuius igitur mortem ulcisceremini, si quidem liberi esse et habere rem publicam cogitaretis, de eius uirtute uiui quid uos loqui, quid sentire, quid cogitare, quid iudicare oporteat, dubitandum putatis? at uero ipsi illi parricidae, quorum ecfrenatus furor alitur impunitate diuturna, adeo uim facinoris sui perhorruerant ut, si paulo longior opinio mortis sesti fuisset, gracchum illum suum transferendi in nos criminis causa occidere cogitarint. sensit rusticulus non incautus—neque enim homines nequam tacere potuerunt—suum sanguinem quaeri ad restinguendam inuidiam facinoris clodiani; mulioniam paenulam arripuit, cum qua primum romam ad comitia uenerat; messoria se corbe contexit. cum quaererent alii numerium, alii quintium, gemini nominis errore seruatus est. atque hoc scitis omnes, usque adeo hominem in periculo fuisse quoad scitum est sestium uiuere; quod ni esset patefactum paulo citius quam uellem, non illi quidem morte mercennarii sui transferre potuissent inuidiam in quos putabant, sed acerbissimi sceleris infamiam grato quodam scelere minuissent. ac si tum p. sestius, iudices, in templo castoris animam quam uix retinuit edidisset, non dubito quin, si modo esset in re publica senatus, si maiestas populi romani reuixisset, aliquando statua huic ob rem publicam interfecto in foro statueretur. nec uero illorum quisquam quos a maioribus  nostris morte obita positos in illo loco atque in rostris conlocatos uidetis esset p. sestio aut acerbitate mortis aut animo in rem publicam praeponendus; qui cum causam ciuis calamitosi, causam amici, causam bene de re publica meriti, causam senatus, causam italiae, causam rei publicae suscepisset, cumque auspiciis religionique parens obnuntiaret quod senserat, luce palam a nefariis pestibus in deorum hominumque conspectu esset occisus sanctissimo in templo, sanctissima in causa, sanctissimo in magistratu. eius igitur uitam quisquam spoliandam ornamentis esse dicet, cuius mortem ornandam monumento sempiterno putaretis? 