sed hic quidem locus concludi iam potest. nam si stultitia consensu omnium philosophorum maius est malum quam si omnia mala et fortunae et corporis ex altera parte ponantur, sapientiam autem nemo adsequitur, in summis malis omnes sumus, quibus uos optume consultum a dis inmortalibus dicitis. nam ut nihil interest utrum nemo ualeat an nemo possit ualere, sic non intellego quid intersit utrum nemo sit sapiens an nemo esse possit.  ac nos quidem nimis multa de re apertissuma; telamo autem uno uersu totum locum conficit cur di homines neglegant: "nam si curent, bene bonis sit, male malis; quod  nunc abest". debebant illi quidem omnis bonos efficere, si quidem hominum generi consulebant; sin id minus, bonis quidem certe consulere debebant. cur igitur duo scipiones fortissimos et optimos uiros in hispania poenus oppressit, cur maximus extulit filium consularem, cur marcellum annibal interemit, cur paulum cannae sus tulerunt, cur poenorum crudelitati reguli corpus est praebitum, cur africanum domestici parietes non texerunt? sed haec uetera et alia permulta; propiora uideamus. cur auunculus meus uir innocentissumus idemque doctissumus p. rutilius in exilio est, cur sodalis meus interfectus domi suae drusus, cur temperantiae prudentiaeque specimen ante simulacrum uestae pontifex maximus est q. scaeuola trucidatus, cur ante etiam tot ciuitatis principes a cinna interempti, cur omnium perfidiosissimus c. marius q. catulum praestantissuma dignitate uirum mori potuit iubere? dies deficiat si uelim numerare quibus bonis male euenerit, nec minus si commemorem quibus improbis optime. cur enim marius tam feliciter septimum consul domi suae senex est mortuus, cur omnium crudelissimus tam diu cinna regnauit? "at dedit poenas." prohiberi melius fuit impedirique ne tot summos uiros interficeret quam ipsum aliquando poenas dare. summo cruciatu supplicioque q. uarius homo importunissumus periit; si quia drusum ferro metellum ueneno sustulerat, illos conseruari melius fuit quam poenas sceleris uarium pendere. duodequadraginta dionysius tyrannus annos fuit opulentissumae et beatissumae ciuitatis; quam multos ante hunc in ipso graeciae flore pisistratus. "at phalaris, at apollodorus poenas sustulit." multis quidem ante cruciatis et necatis. et praedones multi saepe poenas dant, nec tamen possumus dicere non pluris captiuos acerbe quam praedones necatos. anaxarchum democriteum a cyprio tyranno excarnificatum accepimus, zenonem eleatem in tormentis necatum; quid dicam de socrate, cuius morti inlacrimare soleo platonem legens? uidesne igitur  deorum iudicio, si uident res humanas, discrimen esse sublatum? diogenes quidem cynicus dicere solebat harpalum, qui temporibus illis praedo felix habebatur, contra deos testimonium dicere, quod in illa fortuna tam diu uiueret. dionysius, de quo ante dixi, cum fanum proserpinae locris expilauisset, nauigabat syracusas; isque cum secundissumo uento cursum teneret, ridens "uidetisne" inquit "amici quam bona a dis inmortalibus nauigatio sacrilegis detur". atque homo acutus cum bene planeque percepisset, in eadem sententia perseuerabat. qui quom ad peloponnesum classem appulisset et in fanum uenisset iouis olympii, aureum ei detraxit amiculum grandi pondere, quo iouem ornarat e manubiis carthaginiensium tyrannus gelo, atque in eo etiam cauillatus est aestate graue esse aureum amiculum hieme frigidum, eique laneum pallium iniecit, cum id esse ad omne anni tempus diceret. idemque aesculapi epidauri barbam auream demi iussit; neque enim conuenire barbatum esse filium, cum in omnibus fanis pater imberbis esset. iam mensas argenteas de omnibus delubris iussit auferri, in quibus quod more ueteris graeciae inscriptum esset "bonorum deorum", uti se eorum bonitate uelle dicebat. idem uictoriolas aureas et pateras coronasque, quae simulacrorum porrectis manibus sustinebantur, sine dubitatione tolle bat eaque se accipere non auferre dicebat; esse enim stultitiam a quibus bona precaremur ab is porrigentibus et dantibus nolle sumere. eundemque ferunt haec quae dixi sublata de fanis in forum protulisse et per praeconem uendidisse exactaque pecunia edixisse ut quod quisque a sacris haberet id ante diem certam in suum quicque fanum referret: ita ad impietatem in deos in homines adiunxit iniuriam. hunc igitur nec olympius iuppiter fulmine percussit nec aesculapius misero diuturnoque morbo tabescentem interemit, atque in suo lectulo mortuus in †tyrannidis rogum inlatus est, eamque potestatem, quam ipse per scelus erat nanctus, quasi iustam et legitimam hereditatis loco filio tradidit. inuita in hoc loco uersatur oratio, uidetur enim auctoritatem adferre peccandi; recte uideretur, nisi et uirtutis et uitiorum sine ulla diuina ratione graue ipsius conscientiae pondus esset, qua sublata iacent omnia. ut enim nec domus nec res publica ratione quadam et disciplina dissignata uideatur, si in ea nec recte factis praemia extent ulla nec supplicia peccatis, sic mundi diuina in homines moderatio profecto nulla est, si in ea discrimen nullum est bonorum et malorum. 