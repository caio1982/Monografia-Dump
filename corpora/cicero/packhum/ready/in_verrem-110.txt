atque ego nunc eum frumenti numerum et eas pecunias publice decumanis ab herbitensibus datas esse dico; quo illi frumento et quibus pecuniis tamen ab decumanorum iniuriis ciuis suos non redemerunt. perditis enim iam et direptis aratorum bonis, haec decumanis merces dabatur ut aliquando ex eorum agris atque ex urbibus abirent. itaque cum philinus herbitensis, homo disertus et prudens et domi nobilis, de calamitate aratorum et de fuga et de reliquorum paucitate publice diceret, animaduertistis, iudices, gemitum populi romani, cuius frequentia huic causae numquam defuit. qua de paucitate aratorum alio loco dicam: nunc illud quod praeterii non omnino relinquendum uidetur. nam, per deos immortalis, quod de capite iste dempsit, quo tandem modo uobis non modo ferendum, uerum etiam audiendum uidetur? unus adhuc fuit post romam conditam,—di immortales faxint, ne sit alter!—cui res publica totam se traderet temporibus et malis coacta domesticis, l. sulla. hic tantum potuit ut nemo illo inuito nec bona nec patriam nec uitam retinere posset; tantum animi habuit ad audaciam ut dicere in contione non dubitaret, bona ciuium romanorum cum uenderet, se praedam suam uendere. eius omnis res gestas non solum obtinemus, uerum  etiam propter maiorum incommodorum et calamitatum metum publica auctoritate defendimus: unum hoc aliquot senatus consultis reprehensum, decretumque est ut, quibus ille de capite dempsisset, ii pecunias in aerarium referrent. statuit senatus hoc ne illi quidem esse licitum cui concesserat omnia, a populo factarum quaesitarumque rerum summas imminuere. illum uiris fortissimis iudicarunt patres conscripti remittere de summa non potuisse: te mulieri deterrimae recte remisisse senatores iudicabunt? ille, de quo legem populus romanus iusserat ut ipsius uoluntas ei posset esse pro lege, tamen in hoc uno genere ueterum religione legum reprehenditur: tu, qui omnibus legibus implicatus tenebare, libidinem tibi tuam pro lege esse uoluisti? in illo reprehenditur, quod ex ea pecunia remiserit quam ipse quaesierat: tibi concedetur, qui de capite uectigalium populi romani remisisti? 