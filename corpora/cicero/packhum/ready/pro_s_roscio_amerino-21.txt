uideo igitur causas esse permultas quae istum impellerent; uideamus nunc ecquae facultas suscipiendi malefici fuerit. ubi occisus est sex. roscius?—romae.—quid? tu, t. rosci, ubi tunc eras?—romae. uerum quid ad rem? et alii multi.—quasi nunc id agatur quis ex tanta multitudine occiderit, ac non hoc quaeratur, eum qui romae sit occisus utrum ueri similius sit ab eo esse occisum qui adsiduus eo tempore romae fuerit, an ab eo qui multis  annis romam omnino non accesserit. age nunc ceteras quoque facultates consideremus. erat tum multitudo sicariorum, id quod commemorauit erucius, et homines impune occidebantur. quid? ea multitudo quae erat? opinor, aut eorum qui in bonis erant occupati, aut eorum qui ab eis conducebantur ut aliquem occiderent. si eos putas qui alienum appetebant, tu es in eo numero qui nostra pecunia diues es; sin eos quos qui leuiore nomine appellant percussores uocant, quaere in cuius fide sint et clientela; mihi crede, aliquem de societate tua reperies; et, quicquid tu contra dixeris, id cum defensione nostra contendito; ita facillime causa sex. rosci cum tua conferetur. dices: 'quid postea, si romae adsiduus fui?' respondebo: 'at ego omnino non fui.'—fateor me sectorem esse, uerum et alii multi.—at ego, ut tute arguis, agricola et rusticus.—non continuo, si me in gregem sicariorum contuli, sum sicarius. —at ego profecto qui ne noui quidem quemquam sicarium longe absum ab eius modi crimine. permulta sunt quae dici possunt qua re intellegatur summam tibi facultatem fuisse malefici suscipiendi; quae non modo idcirco praetereo quod te ipsum non libenter accuso uerum eo magis etiam quod, si de illis caedibus uelim commemorare quae tum factae sunt ista eadem ratione qua sex. roscius occisus est, uereor ne ad pluris oratio mea pertinere uideatur. 