exponam enim hodierno die, iudices, omnem rationem  facti et consili mei, neque huic uestro tanto studio audiendi nec uero huic tantae multitudini, quanta mea memoria numquam ullo in iudicio fuit, deero. nam si ego in causa tam bona, tanto studio senatus, consensu tam incredibili bonorum omnium, tam parato <populo>, tota denique italia ad omnem contentionem expedita, cessi tribuni plebis, despicatissimi hominis, furori, contemptissimorum consulum leuitatem audaciamque pertimui, nimium me timidum, nullius animi, nullius consili fuisse confiteor. quid enim simile fuit in q. metello? cuius causam etsi omnes boni probabant, tamen neque senatus publice neque ullus ordo proprie neque suis decretis italia cuncta susceperat. ad suam enim quandam magis ille gloriam quam ad perspicuam salutem rei publicae <respiciens rem gesserat>, cum unus in legem per uim latam iurare noluerat: denique uidebatur ea condicione tam fortis fuisse ut cum patriae caritate constantiae gloriam commutaret. erat autem res ei cum exercitu c. mari inuicto, habebat inimicum c. marium, conseruatorem patriae, sextum iam illum consulatum gerentem; res erat cum l. saturnino, iterum tribuno plebis, uigilante homine, et in causa populari si non moderate at certe populariter abstinenterque uersato. cessit, ne aut uictus a fortibus uiris cum dedecore caderet, aut uictor multis et fortibus ciuibus rem publicam orbaret. meam causam senatus palam, equester ordo acerrime, cuncta italia publice, omnes boni proprie enixeque susceperant. eas res gesseram quarum non unus auctor sed dux omnium uoluntatis fuissem, quaeque non modo ad singularem meam gloriam sed ad communem salutem omnium ciuium et prope  gentium pertinerent; ea condicione gesseram ut meum factum semper omnes praestare tuerique deberent. 