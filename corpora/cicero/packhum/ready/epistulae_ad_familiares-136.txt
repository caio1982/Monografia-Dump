ex .  quint .(?)   46  romae m. cicero s. d. uolumnio quod declamationibus nostris cares, damni nihil facis. quod hirtio inuideres nisi eum amares, non erat causa inuidendi, nisi forte ipsius eloquentiae magis quam quod me audiret inuideres. nos enim plane, mi suauissime uolumni, aut nihil sumus aut nobis quidem ipsis displicemus gregalibus illis quibus te plaudente uigebamus amissis, ut etiam, si quando aliquid dignum nostro nomine emisimus, ingemiscamus quod haec 'pinnigero, non armigero in corpore tela exerceantur', ut ait philoctetes apud accium, 'abiecta gloria'.  sed tamen omnia mihi erunt, si tu ueneris, hilariora. quamquam uenis, ut ipse intellegis, in maximarum quasi concursum occupationum. quas <s>i, ut uolumus, explicarimus, ego uero multam salutem et foro dicam et curiae uiuamque tecum multum et cum communibus nostris amatoribus. nam et cassius tuus et dolabella noster, uel potius uterque noster, studiis iisdem tenentur et meis aequissimis utuntur auribus. opus est huc limatulo et polito tuo iudicio et illis interioribus litteris tuis quibus saepe uerecundiorem me in loquendo facis. mihi enim iudicatum est, si modo hoc caesar aut patietur aut uolet, deponere illam iam personam in qua me saepe illi ipsi probaui ac me totum in litteras abdere tecumque et cum ceteris earum studiosis honestissimo otio perfrui.  tu uellem ne ueritus esses ne pro libris legerem tuas litteras si mihi, quem ad modum scribis, longiores forte misisses; ac uelim posthac sic statuas, tuas mihi litteras longissimas quasque gratissimas fore. 