quidnam est istuc? non enim intellego.  quia chrysippus et stoici cum de animi perturbationibus disputant, magnam partem in his partiendis et definiendis occupati sunt, illa eorum perexigua oratio est, qua medeantur animis nec eos turbulentos esse patiantur, peripatetici autem ad placandos animos multa adferunt, spinas partiendi et definiendi praetermittunt. quaerebam igitur, utrum panderem uela orationis statim an eam ante paululum dialecticorum remis propellerem.   isto modo uero; erit enim hoc totum, quod quaero, ex utroque perfectius.  est id quidem rectius; sed post requires, si quid fuerit obscurius.  faciam equidem; tu tamen, ut soles, dices ista ipsa obscura planius quam dicuntur a graecis.  enitar equidem, sed intento opus est animo, ne omnia dilabantur, si unum aliquid effugerit. quoniam, quae graeci πάθη uocant, nobis perturbationes appellari magis placet quam morbos, in his explicandis ueterem illam equidem pythagorae primum, dein platonis discriptionem sequar, qui animum in duas partes diuidunt: alteram rationis participem faciunt, alteram expertem; in participe rationis ponunt tranquillitatem, id est placidam quietamque constantiam, in illa altera motus turbidos cum irae tum cupiditatis, contrarios inimicosque rationi. sit igitur hic fons; utamur tamen in his perturbationibus describendis stoicorum definitionibus et partitionibus, qui mihi uidentur in hac quaestione uersari acutissime. 