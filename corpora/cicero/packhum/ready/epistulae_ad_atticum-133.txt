x kal .  febr .   49  in formiano (?) cicero attico sal. quaeso, quid est hoc? aut quid agitur? mihi enim tenebrae sunt. 'cingulum' inquit 'nos tenemus, anconem amisimus; labienus discessit a caesare.' utrum de imperatore populi romani an de hannibale loquimur? o hominem amentem et miserum, qui ne umbram quidem umquam τοῦ καλοῦ uiderit! atque haec ait omnia facere se dignitatis causa. ubi est autem dignitas nisi ubi honestas? honestum igitur habere exercitum nullo publico consilio, occupare urbis ciuium quo facilior sit aditus ad patriam, χρεῶν ἀποκοπάς, φυγάδων  καθόδους, sescenta alia scelera moliri, 'τὴν θεῶν μεγίστην ὥστ’ ἔχειν τυραννίδα'? sibi habeat suam fortunam! unam mehercule tecum apricationem in illo lucratiuo tuo sole malim quam omnia illius modi regna, uel potius mori miliens quam semel illius modi quicquam cogitare. 'quid si tu uelis?' inquis. age, quis est cui uelle non liceat? sed ego hoc ipsum uelle miserius esse duco quam in crucem tolli. una res est ea miserior, adipisci quod ita uolueris. sed haec hactenus; libenter enim in his molestiis ἐνσχολάζω σοι.  redeamus ad nostrum. per fortunas, quale tibi consilium pompei uidetur? hoc quaero, quid urbem reliquerit; ego enim ἀπορῶ. tum nihil absurdius. urbem tu relinquas? ergo idem, si galli uenirent. 'non est' inquit 'in parietibus res publica.' at in aris et focis. 'fecit themistocles.' fluctum enim totius barbariae ferre urbs una non poterat. at idem pericles non fecit anno fere post quinquagesimo, cum praeter moenia nihil teneret; nostri olim urbe reliqua capta arcem tamen retinuerunt. 'οὕτως που τῶν πρόσθεν ἐπευθόμεθα κλέα ἀνδρῶν'. rursus autem ex dolore municipali sermonibusque eorum quos conuenio uidetur hoc consilium exitum habiturum. mira hominum querela est (nescio istic, sed facies ut sciam) sine magistratibus urbem esse, sine senatu. fugiens denique pompeius mirabiliter homines mouet. quid quaeris? alia causa facta est. nihil iam concedendum putant caesari. haec tu mihi explica qualia sint.   ego negotio praesum non turbulento; uult enim me pompeius esse quem tota haec campania et maritima ora habeat ἐπίσκοπον, ad quem dilectus et negoti summa referatur; itaque uagus esse cogitabam. te puto iam uidere quae sit ὁρμὴ caesaris, qui populus, qui totius negoti status. ea uelim scribas ad me, et quidem, quoniam mutabilia sunt, quam saepissime; acquiesco enim et scribens ad te et legens tua.