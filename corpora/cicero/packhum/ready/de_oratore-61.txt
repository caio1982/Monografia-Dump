tum catulus 'haudquaquam hercule' inquit 'crasse, mirandum est esse in te tantam dicendi uel uim uel suauitatem uel copiam; quem quidem antea natura rebar ita dicere, ut mihi non solum orator summus, sed etiam sapientissimus homo uiderere; nunc intellego illa te semper etiam potiora duxisse, quae ad sapientiam spectarent, atque ex his hanc dicendi copiam fluxisse. sed tamen cum omnis gradus aetatis recordor tuae cumque uitam tuam ac studia considero, neque, quo tempore ista didiceris, uideo, nec magno opere te istis studiis, hominibus, libris intellego deditum. neque tamen possum statuere, utrum magis mirer te illa, quae mihi persuades maxima esse adiumenta, potuisse in tantis tuis occupationibus perdiscere, an, si non potueris, posse isto modo dicere.' hic crassus 'hoc tibi' inquit 'catule, primum persuadeas uelim, me non multo secus facere, cum de oratore disputem, ac facerem, si esset mihi de histrione dicendum. negarem enim posse eum satis facere in gestu, nisi palaestram, nisi saltare didicisset; neque, ea cum dicerem, me esse histrionem necesse esset, sed fortasse non stultum alieni artifici existimatorem. similiter nunc de oratore uestro impulsu loquor, summo scilicet; semper enim, quacumque de arte aut facultate quaeritur, de absoluta et perfecta quaeri solet. qua re si iam me uultis esse oratorem, si etiam sat bonum, si bonum denique, non repugnabo; quid enim nunc sim ineptus? ita me existimari scio: quod si ita est, summus tamen certe non sum; neque enim apud homines res est ulla difficilior neque maior neque quae plura adiumenta doctrinae desideret. ac tamen, quoniam de oratore nobis disputandum  est, de summo oratore dicam necesse est; uis enim et natura rei, nisi perfecta ante oculos ponitur, qualis et quanta sit intellegi non potest. me autem, catule, fateor neque hodie in istis libris et cum istis hominibus uiuere nec uero, id quod tu recte commeministi, ullum umquam habuisse sepositum tempus ad discendum ac tantum tribuisse doctrinae temporis, quantum mihi puerilis aetas, forenses feriae concesserint. ac, si quaeris, catule, de doctrina ista quid ego sentiam, non tantum ingenioso homini et ei, qui forum, qui curiam, qui causas, qui rem publicam spectet, opus esse arbitror temporis, quantum sibi ei sumpserunt, quos discentis uita defecit: omnes enim artes aliter ab eis tractantur, qui eas ad usum transferunt, aliter ab eis, qui ipsarum artium tractatu delectati nihil in uita sunt aliud acturi. magister hic samnitium summa iam senectute est et cotidie commentatur, nihil enim curat aliud: at q. uelocius puer addidicerat, sed quod erat aptus ad illud totumque cognorat, fuit, ut est apud lucilium, quamuis bonus ipse samnis in ludo ac rudibus cuiuis satis asper; sed plus operae foro tribuebat, amicis, rei familiari. ualerius cotidie cantabat; erat enim scaenicus: quid faceret aliud? at numerius furius, noster familiaris, cum est commodum, cantat; est enim paterfamilias, est eques romanus; puer didicit quod discendum fuit. eadem ratio est harum artium maximarum; dies et noctis uirum summa uirtute et prudentia uidebamus, philosopho cum operam daret, q. tuberonem; at eius auunculum uix intellegeres id agere, cum ageret tamen, africanum. ista discuntur facile, si et tantum sumas, quantum opus sit, et habeas qui docere fideliter possit et scias etiam ipse discere, sed si tota uita nihil uelis aliud agere, ipsa tractatio et quaestio cotidie ex  se gignit aliquid, quod cum desidiosa delectatione uestiges. ita fit, ut agitatio rerum sit infinita, cognitio facilis, <si> usus doctrinam confirmet, mediocris opera tribuatur, memoria studiumque permaneat. libet autem semper discere; ut si uelim ego talis optime ludere aut pilae studio tenear, etiam fortasse, si adsequi non possim; at alii, quia praeclare faciunt, uehementius, quam causa postulat, delectantur, ut titius pila, brulla talis. qua re nihil est quod quisquam magnitudinem artium ex eo, quod senes discunt, pertimescat, namque aut senes ad eas accesserunt aut usque ad senectutem in studiis detinentur aut sunt tardissimi; res quidem se mea sententia sic habet, ut, nisi quod quisque cito potuerit, numquam omnino possit perdiscere.' 'iam, iam,' inquit catulus 'intellego, crasse, quid dicas; et hercule adsentior; satis uideo tibi homini ad perdiscendum acerrimo ad ea cognoscenda, quae dicis, fuisse temporis.' 'pergisne' inquit crassus 'me, quae dicam, de me, non de re putare dicere? sed iam, si placet, ad instituta redeamus.' 'mihi uero' catulus inquit 'placet.' 