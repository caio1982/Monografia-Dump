post prid .  id .  nou .   44 <cicero attico sal.> noli putare pigritia me facere quod non mea manu scribam— sed mehercule pigritia. nihil enim habeo aliud quod dicam. et tamen in tuis quoque epistulis alexim uideor agnoscere. sed ad rem uenio.  ego, si me non improbissime dolabella tractasset, dubitassem fortasse utrum remissior essem an summo iure contenderem. nunc uero etiam gaudeo mihi causam oblatam in qua et ipse sentiat et reliqui omnes me ab illo abalienatum, idque prae me feram et quidem me facere et rei publicae causa ut illum oderim, quod, cum eam me auctore defendere coepisset, non modo deseruerit emptus pecunia sed etiam, quantum in ipso fuerit, euerterit. quod autem quaeris quo modo agi placeat cum dies uenerit, primum uelim eius modi sit ut non alienum sit me romae esse; de quo ut de ceteris faciam ut tu censueris. de summa autem agi prorsus uehementer et seuere uolo. etsi sponsores appellare uidetur habere quandam δυσωπίαν, tamen hoc quale sit consideres uelim: possumus enim, ut sponsores <non> appellentur, procuratores in ius ducere; neque enim illi litem contestabuntur, quo facto non sum nescius sponsores liberari. sed et illi turpe arbitror eo nomine quod satis dato debeat procuratores eius non dissoluere et nostrae grauitatis ius nostrum sine summa illius ignominia persequi. de hoc quid placeat rescribas uelim; nec dubito quin hoc totum lenius administraturus sis.   redeo ad rem publicam. multa mehercule a te saepe ἐν πολιτικῷ genere prudenter, sed his litteris nihil prudentius. quamquam enim †postea† in praesentia belle iste puer retundit antonium, tamen exitum exspectare debemus. at quae contio! nam est missa mihi. iurat 'ita sibi parentis honores consequi liceat' et simul dextram intendit ad statuam. μηδὲ σωθείην ὑπό γε τοιούτου! sed, ut scribis, certissimum uideo esse discrimen cascae nostri tribunatum, de quo quidem ipso dixi oppio, cum me hortaretur ut adulescentem totamque causam manumque ueteranorum complecterer, me nullo modo facere posse, <nisi> mihi exploratum esset eum non modo non inimicum tyrannoctonis uerum etiam amicum fore. cum ille diceret ita futurum, 'quid igitur festinamus?' inquam. 'illi enim mea opera ante kal. ian. nihil opus est, nos autem eius uoluntatem ante id. dec. pers<pi>ciemus in casca.' ualde mihi adsensus est. quam ob rem haec quidem hactenus.  quod reliquum est, cottidie tabellarios habebis et, ut ego arbitror, etiam quid scribas habebis cottidie. leptae litterarum exemplum tibi misi, ex quo mihi uidetur stratyllax ille deiectus de gradu. sed tu, cum legeris, existimabis.  obsignata iam epistula litteras a te et a sexto accepi. nihil iucundius litteris sexti, nihil amabilius. nam tuae breues erant litterae, priores uberrimae. tu quidem et prudenter et amice suades ut in his locis potissimum sim, quoad audiamus haec quae commota sunt quorsus euadant.   sed me, mi attice, non sane hoc quidem tempore mouet res publica, non quo aut sit mihi quicquam carius aut esse debeat, sed desperatis etiam hippocrates uetat adhibere medicinam. qua re ista ualeant; me res familiaris mouet. rem dico? immo uero existimatio. cum enim tanta reliqua sint mihi, ne terentiae quidem adhuc quod soluam expeditum est. terentiae dico? scis nos pridem iam constituisse montani nomine hs  xxu  dissoluere. pudentissime hoc cicero petierat ut fide sua. liberalissime, ut tibi quoque placuerat, promiseram erotique dixeram ut sepositum haberet. non modo <non fecit> sed iniquissimo faenore uersuram facere aurelius coactus est. nam de terentiae nomine tiro ad me scripsit te dicere nummos a dolabella fore. male eum credo intellexisse, si quisquam male intellegit, potius nihil intellexisse. tu enim ad me scripsisti coccei responsum et isdem paene uerbis eros.  ueniendum est igitur uel in ipsam flammam. turpius est enim priuatim cadere quam publice. itaque ceteris de rebus quas ad me suauissime scripsisti perturbato animo non potui, ut consueram, rescribere. consenti in hac cura ubi sum, ut me expediam; quibus autem rebus, uenit quidem mihi in mentem, sed certi constituere nihil possum prius quam te uidero. qui minus autem ego istic recte esse possim quam est marcellus? sed non id agitur neque id maxime curo; quid curem uides. adsum igitur. 