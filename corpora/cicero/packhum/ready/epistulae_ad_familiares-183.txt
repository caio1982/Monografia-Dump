ex .  dec .   44  in gallia transalpina plancus ciceroni gratissimae mihi tuae litterae fuerunt, quas ex furni sermone te scripsisse animaduerti. ego autem praeteriti temporis excusationem adfero quod te profectum audieram nec multo ante redisse sciui quam ex epistula tua cognoui. nullum enim in te officium ne minimum quidem sine maxima culpa uideor posse praeterire, in quo tuendo habeo causas plurimas uel paternae necessitudinis uel meae a pueritia obseruantiae uel tui erga me mutui amoris.  qua re, mi cicero, quod mea tuaque patitur aetas, persuade tibi te unum esse in quo ego colendo patriam mihi constituerim sanctitatem. omnia igitur tua consilia mihi non magis prudentiae plena, quae summa est, uidentur quam fidelitatis, quam ego ex mea conscientia metior. qua re, si aut aliter sentirem, certe admonitio tua me reprimere aut, si dubitarem, hortatio impellere posset ut id sequerer quod tu optimum putares. nunc uero quid est quod me in aliam partem trahere possit? quaecumque in me bona sunt aut fortunae beneficio tributa aut meo labore parta, etsi a te propter amorem carius sunt aestimata, tamen uel inimicissimi iudicio tanta sunt ut praeter bonam famam nihil desiderare uideantur.  qua re hoc unum tibi persuade, quantum uiribus eniti, consilio prouidere, auctoritate monere potuero, hoc omne  rei publicae semper futurum. non est ignotus mihi sensus tuus; neque, si facultas optabilis mihi quidem tui praesentis esset, umquam a tuis consiliis discreparem nec nunc <c>om<m>ittam ut ullum meum factum reprehendere iure possis.  sum in exspectatione omnium rerum, quid in gallia citeriore, quid in urbe mense ianuario geratur; <fac igitur> ut sciam. interim maximam hic sollicitudinem curamque sustineo, ne inter aliena uitia hae gentes nostra mala suam putent occasionem. quod si proinde ut ipse mereor mihi successerit, certe et tibi, cui maxime cupio, et omnibus uiris bonis satis faciam.  fac ualeas meque mutuo diligas.