mai .   54  in cumano uel pompeiano <marcus quinto fratri salutem> duas adhuc a te accepi epistulas, [quarum] alteram in ipso discessu nostro, alteram arimino datam. pluris quas scribis te dedisse non acceperam.   ego me in cumano et pompeiano, praeter quam quod sine te, ceterum satis commode oblectabam, et eram in isdem locis usque ad kal. iun. futurus. scribebam illa quae dixeram πολιτικά, spissum sane opus et operosum. sed si ex sententia successerit, bene erit opera posita; sin minus, in illud ipsum mare deiciemus quod spectantes scribimus, adgrediemur alia, quoniam quiescere non possumus.  tua mandata persequar diligenter et in adiungendis hominibus et in quibusdam non alienandis. maximae uero mihi curae erit ut ciceronem tuum nostrumque uideam scilicet cottidie sed inspiciam quid discat quam saepissime; et nisi ille contemnet, etiam magistrum me ei profitebor, cuius rei non nullam consuetudinem nactus sum in hoc horum dierum otio cicerone nostro minore producendo.  tu, quem ad modum scribis (quod etiam si non scriberes facere te diligentissime tamen sciebam), facies scilicet ut mea mandata digeras, persequare, conficias. ego, cum romam uenero, nullum praetermittam caesaris tabellarium cui litteras ad te non dem. his diebus ignosces; cui darem fuit nemo ante hunc m. orfium, equitem romanum, nostrum et per <se> necessarium et quod est ex municipio atellano, quod scis esse in fide nostra. itaque eum tibi commendo in maiorem modum, hominem domi splendidum, gratiosum etiam extra domum. quem fac ut tua liberalitate tibi obliges. est tribunus militum in exercitu uestro. gratum hominem obseruantemque cognosces.  trebatium ut ualde ames uehementer te rogo. 