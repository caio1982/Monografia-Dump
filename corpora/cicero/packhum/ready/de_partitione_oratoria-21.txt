et illud uidendum, quanto magis homines mala fugiant quam sequantur bona. nam neque honesta tam expetunt quam deuitant turpia; quis enim honorem, quis gloriam, quis laudem, quis ullum decus tam umquam expetat quam ignominiam, infamiam, contumeliam, dedecus fugiat? quarum rerum dolor grauis est testis genus hominum ad honestatem natum, malo cultu prauisque opinionibus corruptum. quare in cohortando atque suadendo propositum quidem nobis erit illud, ut doceamus qua uia bona consequi malaque uitare possimus; sed apud homines bene institutos plurimum de laude et de honestate dicemus, maximeque ea uirtutum genera tractabimus quae in communi hominum utilitate tuenda augendaque uersantur. sin apud indoctos imperitosque dicemus, fructus, emolumenta, uoluptates uitationesque dolorum proferantur; addantur etiam contumeliae atque ignominiae; nemo enim est tam agrestis quem non, si ipsa minus honestas, contumelia tamen et dedecus magnopere moueat. quare quod ad utilitatem spectat ex eis quae dicta sunt reperietur: quod autem, possit  effici necne, in quo etiam quam facile possit quamque expediat quaeri solet, maxime ex causis eis quae quamque rem efficiant est uidendum. causarum autem genera sunt plura; nam sunt aliae quae ipsae conficiunt, aliae quae uim aliquam ad conficiendum afferunt. itaque illae superiores conficientes uocentur, hae reliquae ponantur in eo genere ut sine his confici non possit. conficiens autem causa alia est absoluta et perfecta per se, alia aliquid adiuuans et efficiendi socia quaedam: cuius generis uis uaria est, et saepe aut maior aut minor, ut et illa quae maximam uim habet sola saepe causa dicatur. sunt autem aliae causae quae aut propter principium aut propter exitum conficientes uocantur. cum autem quaeritur quid sit optimum factu, aut utilitas aut spes efficiendi ad assentiendum impellit animos. 