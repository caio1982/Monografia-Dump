ac licet non ad singula respondentem de uniuerso  genere sic dicere ut etiam singulis satis responsum esse uideatur. remotis igitur reliquis generibus unum selegimus hoc quod in causis foroque uersatur, de quo diceremus. ergo in aliis, id est in historia et in eo quod appellamus ἐπιδεικτικόν, placet omnia dici isocrateo theopompeoque more illa circumscriptione ambituque, ut tanquam in orbe inclusa currat oratio, quoad insistat in singulis perfectis absolutisque sententiis. itaque posteaquam est nata haec uel circumscriptio uel comprehensio uel continuatio uel ambitus, si ita licet dicere, nemo, qui aliquo esset in numero, scripsit orationem generis eius quod esset ad delectationem comparatum remotumque a iudiciis forensique certamine, quin redigeret omnis fere in quadrum numerumque sententias. nam cum is est auditor qui non uereatur, ne compositae orationis insidiis sua fides adtemptetur, gratiam quoque habet oratori uoluptati aurium seruienti. genus autem hoc orationis neque totum adsumendum est ad causas forensis neque omnino repudiandum; si enim semper utare, cum satietatem affert tum quale sit etiam ab imperitis agnoscitur; detrahit praeterea actionis dolorem, aufert humanum sensum auditoris, tollit funditus ueritatem et fidem. 