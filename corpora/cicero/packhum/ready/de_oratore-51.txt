exposui fere, ut potui, uobis in utroque genere causarum quae sequi solerem, quae fugere, quae spectare quaque omnino in causis ratione uersari. nec illud tertium laudationum genus est difficile, quod ego initio quasi a praeceptis nostris secreueram; sed et quia multa sunt orationum genera  et grauiora et maioris copiae, de quibus nemo fere praeciperet, et quod nos laudationibus non ita multum uti soleremus, totum hunc segregabam locum; ipsi enim graeci magis legendi et delectationis aut hominis alicuius ornandi quam utilitatis huius forensis causa laudationes scriptitauerunt; quorum sunt libri, quibus themistocles, aristides, agesilaus, epaminondas, philippus, alexander aliique laudantur; nostrae laudationes, quibus in foro utimur, aut testimoni breuitatem habent nudam atque inornatam aut scribuntur ad funebrem contionem, quae ad orationis laudem minime accommodata est. sed tamen, quoniam est utendum aliquando, non numquam etiam scribendum, uel ut q. tuberoni africanum auunculum laudanti scripsit c. laelius, uel ut nosmet ipsi ornandi causa graecorum more, si quos uelimus, laudare possimus, sit a nobis quoque tractatus hic locus. perspicuum est igitur alia esse in homine optanda, alia laudanda: genus, forma, uires, opes, diuitiae cetera[que], quae fortuna dat aut extrinsecus aut corpori, non habent in se ueram laudem, quae deberi uirtuti uni putatur; sed tamen, quod ipsa uirtus in earum rerum usu et moderatione maxime cernitur, tractanda in laudationibus etiam haec sunt naturae et fortunae bona; in quibus est summa laus non extulisse se in potestate, non fuisse insolentem in pecunia, non se praetulisse aliis propter abundantiam fortunae, ut opes et copiae non superbiae uideantur ac libidini, sed bonitati ac moderationi facultatem et materiam dedisse. uirtus autem, quae est per se ipsa laudabilis et sine qua nihil laudari potest, tamen habet pluris partis, quarum alia est <alia> ad laudationem aptior; sunt enim aliae uirtutes, quae uidentur in moribus hominum et quadam comitate ac  beneficentia positae; aliae, quae in ingeni aliqua facultate aut animi magnitudine ac robore; nam clementia, iustitia, benignitas, fides, fortitudo in periculis communibus iucunda est auditu in laudationibus; omnes enim hae uirtutes non tam ipsis, qui eas habent, quam generi hominum fructuosae putantur. sapientia et magnitudo animi, qua omnes res humanae tenues ac pro nihilo putantur, et in excogitando uis quaedam ingeni et ipsa eloquentia admirationis habet non minus, iucunditatis minus: ipsos enim magis uidentur, quos laudamus, quam illos, apud quos laudamus, ornare ac tueri. sed tamen in laudando iungenda sunt etiam haec genera uirtutum; ferunt enim aures hominum cum illa, quae iucunda et grata, tum etiam illa, quae mirabilia sunt in uirtute, laudari. et quoniam singularum uirtutum sunt certa quaedam officia ac munera et sua cuique uirtuti laus propria debetur, erit explicandum in laude iustitiae, quid cum fide, quid cum aequabilitate, quid cum eius modi aliquo officio is, qui laudabitur, fecerit; itemque in ceteris res gestae ad cuiusque uirtutis genus et uim et nomen accommodabuntur. gratissima autem laus eorum factorum habetur, quae suscepta uidentur a uiris fortibus sine emolumento ac praemio; quae uero etiam cum labore ac periculo ipsorum, haec habent uberrimam copiam ad laudandum, quod et dici ornatissime possunt et audiri facillime; ea enim denique uirtus esse uidetur praestantis uiri, quae est fructuosa aliis, ipsi aut laboriosa aut periculosa aut certe gratuita. magna etiam illa laus et admirabilis uideri solet tulisse casus sapienter aduersos, non fractum esse fortuna, retinuisse in rebus asperis dignitatem; neque tamen illa non ornant, habiti honores, decreta uirtutis praemia, res gestae iudiciis hominum comprobatae; in quibus etiam  felicitatem ipsam deorum immortalium iudicio tribui laudationis est. sumendae autem res erunt aut magnitudine praestabiles aut nouitate primae aut genere ipso singulares; neque enim paruae neque usitatae neque uulgares admiratione aut omnino laude dignae uideri solent. est etiam cum ceteris praestantibus uiris comparatio in laudatione praeclara. de quo genere libitum mihi est paulo plura quam ostenderam dicere, non tam propter usum forensem, qui est a me omni hoc sermone tractatus, quam ut hoc uideretis, si laudationes essent in oratoris officio, quod nemo negat, oratori uirtutum omnium cognitionem, sine qua laudatio effici non possit, esse necessariam. iam uituperandi praecepta contrariis ex uitiis sumenda esse perspicuum est; simul est illud ante oculos, nec bonum uirum proprie et copiose laudari sine uirtutum nec improbum notari ac uituperari sine uitiorum cognitione satis insignite atque aspere posse. atque his locis et laudandi et uituperandi saepe nobis est utendum in omni genere causarum. 