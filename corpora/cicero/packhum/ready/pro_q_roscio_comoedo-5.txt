principia sunt huius modi; spectemus reliqua. hs  i ↄↄↄ q. roscius fraudauit fannium. qua de causa? subridet saturius, ueterator, ut sibi uidetur; ait propter ipsa hs i ↄↄↄ. uideo; sed tamen cur ipsa hs  i ↄↄↄ tam uehementer concupierit quaero; nam tibi, m. perpenna, <tibi> c. piso, certe tanti non fuissent ut socium fraudaretis. roscio cur tanti fuerint causam requiro. egebat? immo locuples erat. debebat? immo in suis nummis uersabatur. auarus  erat? immo etiam ante quam locuples <esset>, semper liberalissimus munificentissimusque fuit. pro deum hominumque fidem! qui hs  i ↄↄↄ  ccci ↄↄↄ quaestus facere noluit —nam certe hs  i ↄↄↄ  ccci ↄↄↄ merere et potuit et debuit, si potest dionysia hs  ccci ↄↄↄ  ccci ↄↄↄ merere—is per summam fraudem et malitiam et perfidiam hs  i ↄↄↄ appetiit? et illa fuit pecunia immanis, haec paruola, illa honesta, haec sordida, illa iucunda, haec acerba, illa propria, haec in causa et in iudicio conlocata. decem his annis proximis hs sexagiens honestissime consequi potuit; noluit. laborem quaestus recepit, quaestum laboris reiecit; populo romano adhuc seruire non destitit, sibi seruire iam pridem destitit. hoc tu umquam, fanni, faceres? et si hos quaestus recipere posses, non eodem tempore et gestum et animam ageres? dic nunc te ab roscio hs  i ↄↄↄ circumscriptum esse, qui tantas et tam infinitas pecunias non propter inertiam laboris sed propter magnificentiam liberalitatis repudiarit! quid ego nunc illa dicam quae uobis in mentem uenire certo scio? fraudabat te in societate roscius! sunt iura, sunt formulae de omnibus rebus constitutae, ne quis aut in genere iniuriae aut <in> ratione actionis errare possit. expressae sunt enim ex unius cuiusque damno, dolore, incommodo, calamitate, iniuria publicae a praetore formulae, ad quas priuata lis accommodatur. quae cum ita sint, cur non arbitrum pro socio adegeris q. roscium quaero. formulam non noras? notissima erat. iudicio graui experiri nolebas? quid ita? propter familiaritatem ueterem? cur ergo laedis?  propter integritatem hominis? cur igitur insimulas? propter magnitudinem criminis? itane uero? quem per arbitrum circumuenire non posses, cuius de ea re proprium non erat iudicium, hunc per iudicem condemnabis, cuius de <ea> re nullum est arbitrium? quin tu hoc crimen aut obice ubi licet agere, aut iacere noli ubi non oportet. tametsi iam hoc tuo testimonio crimen sublatum est. nam quo tu tempore illa formula uti noluisti, nihil hunc in societatem fraudis fecisse indicasti. dic enim, tabulas habes an non? si non habes, quem ad modum pactio est? si habes, cur non nominas? dic nunc roscium abs te petisse ut familiarem suum sumeres arbitrum! non petiit. dic pactionem fecisse ut absolueretur! non pepigit. quaere qua re sit absolutus! quod erat summa innocentia et integritate. quid enim factum est? uenisti domum ultro rosci, satis fecisti; quod temere commisisti, in iudicium ut denuntiares, rogasti ut ignosceret; te adfuturum negasti, debere tibi ex societate nihil clamitasti. iudici hic denuntiauit; absolutus est. tamen fraudis ac furti mentionem facere audes? perstat in impudentia. 'pactionem enim,' inquit, 'mecum fecerat.' idcirco uidelicet ne condemnaretur. quid erat causae cur metueret ne condemnaretur?—res erat manifesta, furtum erat apertum. 