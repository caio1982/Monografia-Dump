rhetorici libri duo [qui uocantur de inuentione] liber primus  saepe et multum hoc mecum cogitaui, bonine an mali plus attulerit hominibus et ciuitatibus copia dicendi ac summum eloquentiae studium. nam cum et nostrae rei publicae detrimenta considero et maximarum ciuitatum ueteres animo calamitates colligo, non minimam uideo per disertissimos homines inuectam partem incommodorum; cum autem res ab nostra memoria propter uetustatem remotas ex litterarum monumentis repetere instituo, multas urbes constitutas, plurima bella restincta, firmissimas societates, sanctissimas amicitias intellego cum animi ratione tum facilius eloquentia comparatas. ac me  quidem diu cogitantem ratio ipsa in hanc potissimum sententiam ducit, ut existimem sapientiam sine eloquentia parum prodesse ciuitatibus, eloquentiam uero sine sapientia nimium obesse plerumque, prodesse numquam. quare si quis omissis rectissimis atque honestissimis studiis rationis et officii consumit omnem operam in exercitatione dicendi, is inutilis sibi, perniciosus patriae ciuis alitur; qui uero ita sese armat eloquentia, ut non oppugnare commoda patriae, sed pro his propugnare possit, is mihi uir et suis et publicis rationibus utilissimus atque amicissimus ciuis fore uidetur. 