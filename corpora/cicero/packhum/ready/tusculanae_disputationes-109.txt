non ego iam cum huius uita, qua taetrius miserius detestabilius excogitare nihil possum, platonis aut archytae uitam comparabo, doctorum hominum et plane sapientium: ex eadem urbe humilem homunculum a puluere et radio excitabo, qui multis annis post fuit, archimedem. cuius ego quaestor ignoratum ab syracusanis, cum esse omnino negarent, saeptum undique et uestitum uepribus et dumetis indagaui sepulcrum. tenebam enim quosdam senariolos, quos in eius monumento esse inscriptos acceperam, qui declarabant in summo sepulcro sphaeram esse positam cum cylindro. ego autem cum omnia conlustrarem oculis—est enim ad portas agragantinas magna frequentia sepulcrorum—, animum aduerti columellam non multum e dumis eminentem, in qua inerat sphaerae figura et cylindri. atque ego statim syracusanis— erant autem principes mecum—dixi me illud ipsum arbitrari esse, quod quaererem. inmissi cum falcibus multi purgarunt et aperuerunt locum. quo cum patefactus esset aditus, ad aduersam basim accessimus. apparebat epigramma exesis posterioribus partibus uersiculorum dimidiatum fere. ita nobilissima graeciae ciuitas, quondam uero etiam doctissima, sui ciuis  unius acutissimi monumentum ignorasset, nisi ab homine arpinate didicisset. sed redeat, unde aberrauit oratio: quis est omnium, qui modo cum musis, id est cum humanitate et cum doctrina, habeat aliquod commercium, qui se non hunc mathematicum malit quam illum tyrannum? si uitae modum actionemque quaerimus, alterius mens rationibus agitandis exquirendisque alebatur cum oblectatione sollertiae, qui est unus suauissimus pastus animorum, alterius in caede et iniuriis cum et diurno et nocturno metu. age confer democritum pythagoram, anaxagoram: quae regna, quas opes studiis eorum et delectationibus antepones? etenim, quae pars optuma est in homine, in ea situm esse necesse est illud, quod quaeris, optumum. quid est autem in homine sagaci ac bona mente melius? eius bono fruendum est igitur, si beati esse uolumus; bonum autem mentis est uirtus; ergo hac beatam uitam contineri necesse est. hinc omnia, quae pulchra honesta praeclara sunt, ut supra dixi, sed dicendum idem illud paulo uberius uidetur, plena gaudiorum sunt. ex perpetuis autem plenisque gaudiis cum perspicuum sit uitam beatam existere, sequitur ut ea existat ex honestate. 