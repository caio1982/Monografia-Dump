fortitudo est considerata periculorum susceptio et laborum perpessio. eius partes magnificentia, fidentia, patientia, perseuerantia. magnificentia est rerum magnarum et excelsarum cum animi ampla quadam et splendida propositione cogitatio atque administratio; fidentia est, per quam magnis et honestis in rebus multum ipse animus in se fiduciae certa cum spe conlocauit; patientia est honestatis aut utilitatis causa rerum arduarum ac difficilium uoluntaria ac diuturna perpessio; perseuerantia est in ratione bene considerata stabilis et perpetua permansio.  temperantia est rationis in libidinem atque in alios non rectos impetus animi firma et moderata dominatio. eius partes continentia, clementia, modestia. continentia est, per quam cupiditas consilii gubernatione regitur; clementia, per quam animi temere in odium alicuius * iniectionis concitati comitate retinentur; modestia, per quam pudor honesti curam et stabilem comparat auctoritatem. atque haec omnia propter se solum, ut nihil adiungatur emolumenti, petenda sunt. quod ut demonstretur, neque ad hoc nostrum institutum pertinet et a breuitate praecipiendi remotum est. propter se autem uitanda sunt non ea modo, quae his contraria sunt, ut fortitudini ignauia et  iustitiae iniustitia, uerum etiam illa, quae propinqua uidentur et finitima esse, absunt autem longissume; quod genus fidentiae contrarium est diffidentia et ea re uitium est; audacia non contrarium, sed appositum est ac propinquum et tamen uitium est. sic uni cuique uirtuti finitimum uitium reperietur, aut certo iam nomine appellatum, ut audacia, quae fidentiae, pertinacia, quae perseuerantiae finitima est, superstitio, quae religioni propinqua est, aut sine ullo certo nomine. quae omnia item uti contraria rerum bonarum in rebus uitandis reponentur. 