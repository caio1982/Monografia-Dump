u id .  quint .   45 <cicero attico sal.> quid est quod hermogenes mihi clodius, andromenem sibi dixisse se ciceronem uidisse corcyrae? ego enim audita tibi putarem. nil igitur ne ei quidem litterarum? an non uidit? facies ergo ut sciam.  quid tibi ego de uarrone rescribam? quattuor διφθέραι sunt in tua potestate. quod egeris id probabo. nec tamen αἰδέομαι Τρῶας. quid enim? sed ipsi quam res illa probaretur magis uerebar. sed quoniam tu suscipis, in alteram aurem.  de retentione rescripsi ad tuas accurate scriptas litteras. conficies igitur, et quidem sine ulla dubitatione aut retrectatione. hoc fieri et oportet et opus est. 