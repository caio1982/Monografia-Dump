utraque approbatione praeterita tripertita fit, hoc pacto: 'aut metuamus carthaginienses oportet, si incolumes eos reliquerimus, aut eorum urbem dirua mus. at metuere quidem non oportet. restat igitur, ut urbem diruamus.'  sunt autem, qui putant nonnumquam posse complexione supersederi, cum id perspicuum sit, quod conficiatur ex ratiocinatione; quod si fiat, bipertitam quoque fieri argumentationem, hoc modo: 'si peperit, uirgo non est: peperit autem.' hic satis esse proponere et adsumere: quod conficiatur quoniam perspicuum sit, complexionis rem non indigere. nobis autem uidetur et omnis ratiocinatio concludenda esse et illud uitium, quod illis displicet, magnopere uitandum, ne, quod perspicuum sit, id in complexionem inferamus. hoc autem fieri poterit, si complexionum genera intellegentur. nam aut ita complectemur, ut in unum conducamus propositionem et assumptionem, hoc modo: 'quodsi leges omnes ad utilitatem rei publicae referri conuenit, hic autem saluti rei publicae profuit, profecto non potest eodem facto et saluti communi consuluisse et legibus non optemperasse'; aut ita, ut ex contrario sententia conficiatur, hoc modo: 'summa igitur amentia est in eorum fide spem habere, quorum perfidia totiens deceptus sis'; aut ita, ut id solum, quod conficitur, inferatur, ad hunc modum: 'urbem igitur diruamus'; aut, ut id, quod eam rem, quae conficitur, sequatur necesse est. id est huiusmodi: 'si peperit, cum uiro concubuit: peperit autem.' conficitur hoc: 'concubuit igitur cum uiro.' hoc si nolis inferre  et inferas id, quod sequitur: 'fecit igitur incestum', et concluseris argumentationem et perspicuam fugeris complexionem. quare in longis argumentationibus ex conductionibus aut ex contrario complecti oportet, in breuibus id solum, quod conficitur, exponere, in iis, in quibus exitus perspicuus est, consecutione uti. 