dicet aliquis: 'quid? tu ista permagno aestimas?' ego uero ad meam rationem usumque meum non aestimo; uerum tamen a uobis ita arbitror spectari oportere, quanti haec eorum iudicio qui studiosi sunt harum rerum aestimentur, quanti uenire soleant, quanti haec ipsa, si palam libereque uenirent, uenire possent, denique ipse uerres  quanti aestimet. numquam enim, si denariis  cccc  cupidinem illum putasset, commisisset ut propter eum in sermonem hominum atque in tantam uituperationem ueniret. quis uestrum igitur nescit quanti haec aestimentur? in auctione signum aeneum non maximum hs  xl  uenire non uidimus? quid? si uelim nominare homines qui aut non minoris aut etiam pluris emerint, nonne possum? etenim qui modus est in his rebus cupiditatis, idem est aestimationis; difficile est finem facere pretio nisi libidini feceris. uideo igitur heium neque uoluntate neque difficultate aliqua temporis nec magnitudine pecuniae adductum esse ut haec signa uenderet, teque ista simulatione emptionis ui, metu, imperio, fascibus ab homine eo quem, una cum ceteris sociis, non solum potestati tuae sed etiam fidei populus romanus commiserat eripuisse atque abstulisse.  quid mihi tam optandum, iudices, potest esse in hoc crimine quam ut haec eadem dicat ipse heius? nihil profecto; sed ne difficilia optemus. heius est mamertinus; mamertina ciuitas istum publice communi consilio sola laudat; omnibus iste ceteris siculis odio est, ab his solis amatur; eius autem legationis quae ad istum laudandum missa est princeps est heiusâ€”etenim est primus ciuitatis: ne forte, dum publicis mandatis seruiat, de priuatis iniuriis reticeat. haec cum scirem et cogitarem, commisi tamen, iudices, heio; produxi prima actione, neque id tamen ullo periculo feci. quid enim poterat heius respondere, si esset improbus, si sui dissimilis? esse illa signa domi suae, non esse apud uerrem? qui poterat quicquam eius modi dicere? ut homo turpissimus esset impudentissimeque mentiretur, hoc diceret, illa se habuisse uenalia, eaque sese  quanti uoluerit uendidisse. homo domi suae nobilissimus, qui uos de religione sua ac dignitate uere existimare maxime uellet, primo dixit se istum publice laudare, quod sibi ita mandatum esset; deinde neque se habuisse illa uenalia neque ulla condicione, si utrum uellet liceret, adduci umquam potuisse ut uenderet illa quae in sacrario fuissent a maioribus suis relicta et tradita. 