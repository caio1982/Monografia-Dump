tum cotta 'quam simile istud sit' inquit 'tu uideris. nam ego neque in causis, si quid est euidens de quo inter omnis conueniat, argumentari soleo (perspicuitas enim argumentatione eleuatur) nec si id facerem in causis forensibus idem facerem in hac suptilitate sermonis. cur coniueres autem altero oculo causa non esset, cum idem obtutus esset amborum et cum rerum natura, quam tu sapientem esse uis, duo lumina ab animo ad oculos perforata nos habere uoluisset. sed quia non confidebas tam esse id perspicuum quam tu uelis, propterea multis argumentis deos esse docere uoluisti. mihi enim unum sat erat, ita nobis maioris nostros tradidisse. sed tu auctoritates contemnis, ratione pugnas; patere igitur rationem meam cum tua ratione contendere.  adfers haec omnia argumenta cur dii sint, remque mea sententia minime dubiam argumentando dubiam facis; mandaui enim memoriae non numerum solum sed etiam ordinem argumentorum tuorum. primum fuit, cum caelum suspexissemus statim nos intellegere esse aliquod numen quo haec regantur. ex hoc illud etiam "aspice hoc sublime candens, quem inuocant omnes iouem": quasi uero quisquam nostrum istum potius quam capitolinum iouem appellet, aut hoc perspicuum sit constetque inter omnes, eos esse deos quos tibi uelleius multique praeterea ne animantis quidem esse concedant. graue etiam argumentum tibi uidebatur, quod opinio de dis inmortalibus et omnium esset  et cottidie cresceret: placet igitur tantas res opinione stultorum iudicari, uobis praesertim qui illos insanos esse dicatis? "at enim praesentis uidemus deos, ut apud regillum postumius, in salaria uatinius"â€”nescio quid etiam de locrorum apud sagram proelio. quos igitur tu tyndaridas appellabas id est homines homine natos, et quos homerus, qui recens ab illorum aetate fuit, sepultos esse dicit lacedaemone, eos tu cum cantheriis albis nullis calonibus obuiam uatinio uenisse existimas et uictoriam populi romani uatinio potius homini rustico quam m. catoni qui tum erat princeps nuntiauisse? ergo et illud in silice quod hodie apparet apud regillum tamquam uestigium ungulae castoris equi credis esse? nonne mauis illud credere, quod probari potest, animos praeclarorum hominum, quales isti tyndaridae fuerunt, diuinos esse et aeternos, quam eos qui semel cremati essent equitare et in acie pugnare potuisse; aut si hoc fieri potuisse dicis, doceas oportet quo modo, nec fabellas aniles proferas.' 