med .  ian .   62  romae m. tullius m. f. cicero q. metello q. f. celeri pro cos. s. d. si tu exercitusque ualetis, bene est.  scribis ad me te existimasse pro mutuo inter nos animo et pro reconciliata gratia numquam te a me ludibrio laesum iri.  quod cuius modi sit satis intellegere non possum; sed tamen suspicor ad te esse adlatum me in senatu, cum disputarem permultos esse qui rem publicam a me conseruatam dolerent, dixisse a te propinquos tuos, quibus negare non potuisses, impetrasse ut ea quae statuisses tibi in senatu de mea laude esse dicenda reticeres. quod cum dicerem, illud adiunxi, mihi tecum ita dispertitum officium fuisse in rei publicae salute retinenda ut ego urbem a domesticis insidiis et ab intestino scelere, tu italiam et ab armatis hostibus et ab occulta coniuratione defenderes, atque hanc nostram tanti et tam praeclari muneris societatem a tuis propinquis labefactatam, qui, cum tu a me rebus amplissimis atque honorificentissimis ornatus esses, timuissent ne quae mihi pars abs te uoluntatis mutuae tribueretur.  hoc in sermone cum a me exponeretur quae mea exspectatio fuisset orationis tuae quantoque in errore uersatus essem, uisa est oratio non iniucunda, et mediocris quidam est risus consecutus, non in te sed magis in errorem meum et quod me abs te cupisse laudari aperte atque ingenue confitebar. iam hoc non potest in te non honorifice esse dictum, me in clarissimis meis atque amplissimis rebus tamen aliquod testimonium tuae uocis habere uoluisse.  quod autem ita scribis, 'pro mutuo inter nos animo', quid tu existimes esse in amicitia mutuum, nescio; equidem hoc arbitror, cum par uoluntas accipitur et redditur. ego si hoc dicam, me tua causa praetermisisse prouinciam, tibi ipse leuior uidear esse; meae enim rationes ita tulerunt, atque eius mei consili maiorem in dies singulos fructum uoluptatemque capio. illud dico, me, ut primum in contione prouinciam deposuerim, statim quem ad modum eam tibi  traderem cogitare coepisse. nihil dico de sortitione uestra; tantum te suspicari uolo, nihil in ea re per collegam meum me insciente esse factum. recordare cetera, quam cito senatum illo die facta sortitione coegerim, quam multa de te uerba fecerim, cum tu ipse mihi dixisti orationem meam non solum in te honorificam sed etiam in collegas tuos contumeliosam fuisse. iam illud senatus consultum quod eo die factum est ea praescriptione est ut, dum id exstabit, officium meum in te obscurum esse non possit. postea uero quam profectus es, uelim recordere quae ego de te in senatu egerim, quae in contionibus dixerim, quas ad te litteras miserim. quae cum omnia collegeris, tu ipse uelim iudices satisne uideatur his omnibus rebus tuus aduentus, cum proxime romam uenisti, mutue respondisse.  quod scribis de reconciliata gratia, non intellego cur reconciliatam esse dicas quae numquam imminuta est.  quod scribis non oportuisse metellum, fratrem tuum, ob dictum a me oppugnari, primum hoc uelim existimes, animum mihi istum tuum uehementer probari et fraternam plenam humanitatis ac pietatis uoluntatem; deinde, si qua ego in re fratri tuo rei publicae causa restiterim, ut mihi ignoscas (tam enim sum amicus rei publicae quam qui maxime); si uero meam salutem contra illius impetum in me crudelissimum defenderim, satis habeas nihil me etiam tecum de tui fratris iniuria conqueri. quem ego cum comperissem omnem sui tribunatus conatum in meam perniciem parare atque meditari, egi cum claudia, uxore tua, et cum uestra sorore mucia, cuius erga me studium pro cn. pompei necessitudine multis in rebus perspexeram, ut eum ab illa iniuria deterrerent. atqui ille, quod te audisse certo scio, prid. kal. ian., qua iniuria nemo umquam in ullo magistratu improbissimus ciuis adfectus est ea me consulem adfecit, cum  rem publicam conseruassem, atque abeuntem magistratu contionis habendae potestate priuauit. cuius iniuria mihi tamen honori summo fuit; nam cum ille mihi nihil nisi ut iurarem permitteret, magna uoce iuraui uerissimum pulcherrimumque ius iurandum, quod populus idem magna uoce me uere iurasse iurauit.  hac accepta tam insigni iniuria tamen illo ipso die misi ad metellum communis amicos qui agerent cum eo ut de illa mente desisteret. quibus ille respondit sibi non esse integrum; etenim paulo ante in contione dixerat ei qui in alios animum aduertisset indicta causa dicendi ipsi potestatem fieri non oportere. hominem grauem et ciuem egregium, qui, qua poena senatus consensu bonorum omnium eos adfecerat qui urbem incendere et magistratus ac senatum trucidare, bellum maximum conflare uoluissent, eadem dignum iudicaret eum qui curiam caede, urbem incendiis, italiam bello liberasset! itaque ego metello, fratri tuo, praesenti restiti. nam in senatu kal. ian. sic cum eo de re publica disputaui ut sentiret sibi cum uiro forti et constanti esse pugnandum. a. d. iii non. ian. cum agere coepisset, tertio quoque uerbo orationis suae me appellabat, mihi minabatur, neque illi quicquam deliberatius fuit quam me, quacumque ratione posset, non iudicio neque disceptatione sed ui atque impressione euertere. huius ego temeritati si uirtute atque animo non restitissem, quis esset qui me in consulatu non casu potius existimaret quam consilio fortem fuisse?  haec si tu metellum cogitare de me nescisti, debes existimare te maximis de rebus a fratre esse celatum; sin autem aliquid impertiuit tibi sui consili, lenis a te et facilis existimari debeo qui nihil tecum de his ipsis rebus expostulem. et si intellegis non me dicto metelli, ut scribis, sed consilio eius animoque in me inimicissimo esse commotum, cognosce  nunc humanitatem meam, si humanitas appellanda est in acerbissima iniuria remissio animi ac dissolutio. nulla est a me umquam sententia dicta in fratrem tuum; quotienscumque aliquid est actum, sedens iis adsensi qui mihi lenissime sentire uisi sunt. addam illud etiam, quod iam ego curare non debui sed tamen fieri non moleste tuli atque etiam ut ita fieret pro mea parte adiuui, ut senati consulto meus inimicus, quia tuus frater erat, subleuaretur.  qua re non ego oppugnaui fratrem tuum, sed fratri tuo repugnaui; nec in te, ut scribis, animo fui mobili, sed ita stabili ut in mea erga te uoluntate etiam desertus ab officiis tuis permanerem. atque hoc ipso tempore tibi paene minitanti nobis per litteras hoc rescribo atque respondeo: ego dolori tuo non solum ignosco sed summam etiam laudem tribuo (meus enim me sensus, quanta uis fraterni sit amoris, admonet); a te peto ut tu quoque aequum te iudicem dolori meo praebeas; si acerbe, si crudeliter, si sine causa sum a tuis oppugnatus, ut statuas mihi non modo non cedendum sed etiam tuo atque exercitus tui auxilio in eius modi causa utendum fuisse.  ego te mihi semper amicum esse uolui, me ut tibi amicissimum esse intellegeres laboraui. maneo in uoluntate et, quoad uoles tu, permanebo, citiusque amore tui fratrem tuum odisse desinam quam illius odio quicquam de nostra beneuolentia detraham. 