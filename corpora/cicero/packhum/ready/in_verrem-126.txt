cum eodem apronio postea p. scandilius, eques romanus, quem uos omnes nostis, eandem sponsionem de societate fecit quam rubrius facere uoluerat. institit, oppressit, non remisit; facta est sponsio hs  u ; coepit scandilius recuperatores aut iudicem postulare. satisne uobis praetori improbo circumdati cancelli uidentur in sua prouincia, immo uero in  sella ac tribunali, ut aut de suo capite iudicium fieri patiatur praesens ac sedens, aut confiteatur se omnibus iudiciis conuinci necesse esse? sponsio est,  ni te apronius socium in decumis esse dicat ; prouincia tua est, ades, abs te iudicium postulatur; quid facis, quid decernis? recuperatores dicis te daturum. bene agis; tametsi qui tantis erunt ceruicibus recuperatores qui audeant in prouincia, cum praetor adsit, non solum contra uoluntatem eius sed etiam contra fortunas iudicare? uerum esto; manifesta res est; nemo esset quin hoc se audisse liquido diceret; locupletissimus quisque ac certissimus testis esset; nemo erat sicilia tota quin sciret decumas esse praetoris, nemo quin audisset id apronium dictitasse; praeterea conuentus honestus syracusis, multi equites romani, uiri primarii, ex qua copia recuperatores reici oporteret, qui aliter iudicare nullo modo possent. instat scandilius poscere recuperatores. tum iste homo innocens, qui illam suspicionem leuare atque ab sese remouere cuperet, recuperatores dicit se de cohorte sua daturum.  pro deum hominumque fidem, quem ego accuso? in quo meam industriam ac diligentiam spectari uolo? quid est quod ego dicendo aut cogitando efficere aut adsequi debeam? teneo, teneo, inquam, in mediis uectigalibus populi romani, in ipsis fructibus prouinciae siciliae furem manifesto auertentem rem frumentariam omnem, pecuniam maximam,—teneo, inquam, ita ut negare non possit. nam quid hic dicet? sponsio facta est cum cognitore tuo apronio de fortunis tuis omnibus, ni socium te sibi in decumis esse dictitaret; exspectant omnes quantae tibi ea res curae  sit, quem ad modum hominum existimationi te atque innocentiam tuam probari uelis. hic tu medicum et haruspicem et praeconem tuum recuperatores dabis aut etiam illum ipsum quem tu in cohorte tua cassianum iudicem habebas, si qua res maior esset, papirium potamonem, hominem seuerum ex uetere illa equestri disciplina? scandilius postulare de conuentu recuperatores. tum iste negat se de existimatione sua cuiquam nisi suis commissurum. negotiatores sibi putant esse turpe id forum sibi iniquum eierare ubi negotientur; praetor prouinciam suam sibi totam iniquam eierat. impudentiam singularem! hic postulat se romae absolui qui in sua prouincia iudicarit absolui se nullo modo posse, qui plus existimet apud lectissimos senatores pecuniam quam apud tris negotiatores metum ualere! scandilius uero negat sese apud artemidorum recuperatorem uerbum esse facturum, et tamen auget atque onerat te bonis condicionibus, si tu uti uelis; si ex prouincia sicilia tota statuas idoneum iudicem aut recuperatorem nullum posse reperiri, postulat abs te ut romam rem reicias. hic enim uero tu exclamas hominem improbum, qui postulet ibi de tua existimatione iudicium fieri ubi te inuidiosum esse intellegat: negas te romam reiecturum, negas de conuentu recuperatores daturum, cohortem tuam proponis. scandilius rem se totam relicturum dicit et suo tempore esse rediturum. quid tu ibi tum? quid facis? scandilium cogis—quid? sponsionem acceptam facere? impudenter tollis exspectatum existimationis tuae iudicium: non facis. quid ergo? apronio permittis ut quos uelit de cohorte  sumat recuperatores? indignum uni potius ex iniquis sumundi quam utrique ex aequis reiciundi fieri potestatem. neutrum facis eorum. quid ergo? estne aliquid quod improbius fieri possit? est; cogit enim scandilium quinque illa milia nummum dare atque adnumerare apronio. 