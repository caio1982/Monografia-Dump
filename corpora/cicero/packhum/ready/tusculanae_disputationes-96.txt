at hercule bruto meo uidetur, cuius ego iudicium, pace tua dixerim, longe antepono tuo.  non dubito, nec id nunc agitur, tu illum quantum ames, sed hoc, quod mihi dixi uideri, quale sit, de quo a te disputari uolo.  nempe negas ad beate uiuendum satis posse uirtutem?  prorsus nego.  quid? ad recte honeste laudabiliter, postremo ad bene uiuendum satisne est praesidi in uirtute?  certe satis.  potes igitur aut, qui male uiuat, non eum miserum  dicere aut, quem bene fateare, eum negare beate uiuere?  quidni possim? nam etiam in tormentis recte honeste laudabiliter et ob eam rem bene uiui potest, dum modo intellegas, quid nunc dicam 'bene.' dico enim constanter grauiter sapienter fortiter. haec etiam in eculeum coiciuntur, quo uita non adspirat beata.  quid igitur? solane beata uita, quaeso, relinquitur extra ostium limenque carceris, cum constantia grauitas fortitudo sapientia reliquaeque uirtutes rapiantur ad tortorem nullumque recusent nec supplicium nec dolorem?  tu, si quid es facturus, noua aliqua conquiras oportet; ista me minime mouent, non solum quia peruulgata sunt, sed multo magis, quia, tamquam leuia quaedam uina nihil ualent in aqua, sic stoicorum ista magis gustata quam potata delectant. uelut iste chorus uirtutum in eculeum impositus imagines constituit ante oculos cum amplissima dignitate, ut ad eas cursim perrectura nec eas beata uita a se desertas passura uideatur; cum autem animum ab ista pictura imaginibusque uirtutum ad rem ueritatemque traduxeris, hoc nudum relinquitur, possitne quis beatus esse, quam diu torqueatur. quam ob rem hoc nunc quaeramus; uirtutes autem noli uereri ne expostulent et querantur se a beata uita esse relictas. si enim nulla uirtus prudentia uacat, prudentia ipsa hoc uidet, non omnis bonos esse etiam beatos, multaque de m. atilio q. caepione m'. aquilio recordatur, beatamque uitam,  si imaginibus potius uti quam rebus ipsis placet, conantem ire in eculeum retinet ipsa prudentia negatque ei cum dolore et cruciatu quicquam esse commune. 