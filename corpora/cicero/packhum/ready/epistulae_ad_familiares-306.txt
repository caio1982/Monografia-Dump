cicero seruio s. cum antea capiebam ex officio meo uoluptatem quod memineram quam tibi diligenter lysonem, hospitem et familiarem meum, commendassem, tum uero, postea quam ex litteris eius cognoui tibi eum falso suspectum fuisse, uehementissime laetatus sum me tam diligentem in eo commendando fuisse. ita enim scripsit ad me, sibi meam commendationem maximo adiumento fuisse, quod ad te delatum diceret sese contra dignitatem tuam romae de te loqui solitum esse. de quo etsi pro tua facilitate et humanitate purgatum se tibi scribit esse, tamen primum, ut debeo, tibi maximas gratias ago, cum tantum litterae meae potuerunt ut iis lectis omnem offensionem suspicionis quam habueras de lysone deponeres; deinde credas mihi adfirmanti uelim me hoc non pro lysone magis quam pro omnibus scribere, hominem esse neminem qui umquam mentionem tui sine tua summa laude fecerit. lyso uero, cum mecum prope cottidie esset unaque uiueret, non solum quia libenter me audire arbitrabatur sed quia  libentius ipse loquebatur, omnia mihi tua et facta et dicta laudabat.  quapropter, etsi a te ita tractatur ut iam non desideret commendationem meam unisque se litteris meis omnia consecutum putet, tamen a te peto in maiorem modum ut eum etiam atque etiam tuis officiis liberalitate complectare. scriberem ad te qualis uir esset, ut superioribus litteris feceram, nisi eum iam per se ipsum tibi satis esse notum arbitrarer.