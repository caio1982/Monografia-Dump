hoc loco sulpicius 'insperanti' inquit 'mihi et cottae, sed ualde optanti utrique nostrum cecidit, ut in istum sermonem, crasse, delaberemini; nobis enim huc uenientibus satis iucundum fore uidebatur, si, cum uos de rebus aliis loqueremini, tamen nos aliquid ex sermone uestro memoria dignum excipere possemus; ut uero penitus in eam ipsam totius huius uel studi uel artifici uel facultatis  disputationem paene intimam ueniretis, uix optandum nobis uidebatur. ego enim, qui ab ineunte aetate incensus essem studio utriusque uestrum, crassi uero etiam amore, cum ab eo nusquam discederem, uerbum ex eo numquam elicere potui de ui ac ratione dicendi, cum et per me ipsum egissem et per drusum saepe temptassem; quo in genere tu, antoni,—uere loquar—numquam mihi percontanti aut quaerenti aliquid defuisti et persaepe me, quae soleres in dicendo obseruare, docuisti. nunc, quoniam uterque uestrum patefecit earum ipsarum rerum aditum, quas quaerimus, et quoniam princeps crassus eius sermonis ordiendi fuit, date nobis hanc ueniam, ut ea, quae sentitis de omni genere dicendi, subtiliter persequamini; quod quidem si erit a uobis impetratum, magnam habebo, crasse, huic palaestrae et tusculano tuo gratiam et longe academiae illi ac lycio tuum hoc suburbanum gymnasium anteponam.' tum ille 'immo uero,' inquit 'sulpici, rogemus antonium, qui et potest facere, quod requiris, et consueuit, ut te audio dicere: nam me quidem [fateor semper] a genere hoc toto sermonis refugisse et tibi cupienti atque instanti saepissime negasse, [ut] tute paulo ante dixisti; quod ego non superbia neque inhumanitate faciebam neque quod tuo studio rectissimo atque optimo non obsequi uellem, praesertim cum te unum ex omnibus ad dicendum maxime natum aptumque cognossem, sed me hercule istius disputationis insolentia atque earum rerum, quae quasi in arte traduntur, inscitia.' tum cotta 'quoniam [id,] quod difficillimum nobis uidebatur, ut omnino de his rebus, crasse, loquerere, adsecuti sumus, de reliquo iam nostra culpa fuerit, si te, nisi omnia, quae percontati erimus, explicaris, dimiserimus.' 'de eis, credo, rebus,' inquit crassus 'ut in cretionibus scribi solet:  quibus   sciam poteroque .' tum ille 'nam quod tu non poteris aut nescies, quis nostrum tam impudens est qui se scire aut posse postulet?' 'iam uero ista condicione, dum mihi liceat negare posse quod non potero et fateri nescire quod nesciam, licet' inquit crassus 'uestro arbitratu percontemini.' 'atqui' inquit [sulpicius] 'hoc ex te, de quo modo antonius exposuit, quid sentias, quaerimus, existimesne artem aliquam esse dicendi?' 'quid? mihi uos nunc' inquit crassus 'tamquam alicui graeculo otioso et loquaci et fortasse docto atque erudito quaestiunculam, de qua meo arbitratu loquar, ponitis? quando enim me ista curasse aut cogitasse arbitramini et non semper inrisisse potius eorum hominum impudentiam, qui cum in schola adsedissent, ex magna hominum frequentia dicere iuberent, si quis quid quaereret? quod primum ferunt leontinum fecisse gorgiam, qui permagnum quiddam suscipere ac profiteri uidebatur, cum se ad omnia, de quibus quisque audire uellet, esse paratum denuntiaret; postea uero uulgo hoc facere coeperunt hodieque faciunt, ut nulla sit res neque tanta neque tam improuisa neque tam noua, de qua se non omnia, quae dici possint, profiteantur esse dicturos. quod si te, cotta, arbitrarer aut te, sulpici, de eis rebus audire uelle, adduxissem huc graecum aliquem, qui nos istius modi disputationibus delectaret; quod ne nunc quidem difficile factu est: est enim apud m. pisonem adulescentem [iam] huic studio deditum, summo homo ingenio nostrique cupidissimus, peripateticus staseas, homo nobis sane familiaris et, ut inter homines peritos constare uideo, in illo suo genere omnium princeps.' 'quem tu mihi' inquit mucius 'staseam, quem peripateticum narras? gerendus est tibi mos adulescentibus, crasse, qui non graeci [alicuius] cotidianam loquaci tatem sine usu neque ex scholis cantilenam requirunt, sed ex homine omnium sapientissimo atque eloquentissimo atque ex eo, qui non in libellis, sed in maximis causis et in hoc domicilio imperi et gloriae sit consilio linguaque princeps, cuius uestigia persequi cupiunt, eius sententiam sciscitantur. equidem te cum in dicendo semper putaui deum, tum uero tibi numquam eloquentiae maiorem tribui laudem quam humanitatis; qua nunc te uti uel maxime decet neque defugere eam disputationem, ad quam te duo excellentes ingeniis adulescentes cupiunt accedere.' 