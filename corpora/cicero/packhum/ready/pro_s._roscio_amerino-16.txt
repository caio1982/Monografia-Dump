esto, causam proferre non potes. tametsi statim uicisse debeo, tamen de meo iure decedam et tibi quod in alia causa non concederem in hac concedam fretus huius innocentia. non quaero abs te qua re patrem sex. roscius occiderit, quaero quo modo occiderit. ita quaero abs te, c. eruci: quo modo, et sic tecum agam ut meo loco uel respondendi uel interpellandi tibi potestatem faciam uel etiam, si quid uoles, interrogandi. quo modo occidit? ipse percussit an aliis occidendum dedit? si ipsum arguis, romae non fuit; si per alios fecisse dicis, quaero quos?  seruosne an liberos? <si liberos,> quos homines? indidemne ameria an hosce ex urbe sicarios? si ameria, qui sunt ei? cur non nominantur? si roma, unde eos nouerat roscius qui romam multis annis non uenit neque umquam plus triduo fuit? ubi eos conuenit? qui conlocutus est? quo modo persuasit? 'pretium dedit'; cui dedit? per quem dedit? unde aut quantum dedit? nonne his uestigiis ad caput malefici perueniri solet? et simul tibi in mentem ueniat facito quem ad modum uitam huiusce depinxeris; hunc hominem ferum atque agrestem fuisse, numquam cum homine quoquam conlocutum esse, numquam in oppido constitisse. qua in re praetereo illud quod mihi maximo argumento ad huius innocentiam poterat esse, in rusticis moribus, in uictu arido, in hac horrida incultaque uita istius modi maleficia gigni non solere. ut non omnem frugem neque arborem in omni agro reperire possis, sic non omne facinus in omni uita nascitur. in urbe luxuries creatur, ex luxuria exsistat auaritia necesse est, ex auaritia erumpat audacia, inde omnia scelera ac maleficia gignuntur; uita autem haec rustica quam tu agrestem uocas parsimoniae, diligentiae, iustitiae magistra est. 