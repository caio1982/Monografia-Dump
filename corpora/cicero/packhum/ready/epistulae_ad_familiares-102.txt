ian .   45  romae (?) cicero toranio etsi cum haec ad te scribebam aut appropinquare exitus huius calamitosissimi belli aut iam aliquid actum et confectum uidebatur, tamen cottidie commemorabam te unum in tanto exercitu mihi fuisse adsensorem et me tibi, solosque nos uidisse quantum esset in eo bello mali in quo spe pacis exclusa ipsa uictoria futura esset acerbissima, quae aut interitum adlatura esset, si uictus esses, aut, si uicisses, seruitutem. itaque ego, quem tum fortes illi uiri et sapientes, domitii et lentuli, timidum esse dicebant (eram plane; timebam enim ne euenirent ea quae acciderunt), idem nunc nihil timeo et ad omnem euentum paratus sum. cum aliquid uidebatur caueri posse, tum id neglegi dolebam. nunc uero euersis omnibus rebus, cum consilio profici nihil possit, una ratio uidetur quicquid euenerit ferre moderate, praesertim cum omnium rerum mors sit extremum et mihi sim conscius me <et>, quoad licuerit, dignitati rei publicae consuluisse et hac <a>missa salutem retinere uoluisse.  haec scripsi, non ut de me ipse dicerem, sed ut tu, qui coniunctissima fuisti mecum et sententia et uoluntate, eadem  cogitares. magna enim consolatio est cum recordare, etiam si secus acciderit, te tamen recte uereque sensisse. atque utinam liceat aliquando aliquo rei publicae statu nos frui inter nosque conferre sollicitudines nostras, quas contulimus tum cum timidi putabamur quia dicebamus ea futura quae facta sunt.  de tuis rebus nihil esse quod timeas praeter uniuersae rei publicae interitum tibi confirmo. de me autem sic uelim iudices, quantum ego possim me tibi, saluti tuae liberisque tuis summo cum studio praesto semper futurum.  uale.