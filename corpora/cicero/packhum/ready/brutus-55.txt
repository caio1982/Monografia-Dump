sed ad caluum—is enim nobis erat propositus— reuertamur; qui orator fuit cum litteris eruditior quam curio tum etiam accuratius quoddam dicendi et exquisitius adferebat genus; quod quamquam scienter eleganterque tractabat, nimium tamen inquirens in se atque ipse sese obseruans metuensque, ne uitiosum conligeret, etiam uerum sanguinem deperdebat. itaque eius oratio nimia religione attenuata doctis et attente audientibus erat inlustris, <a> multitudine autem et a foro, cui nata eloquentia est, deuorabatur.  tum brutus: atticum se, inquit, caluus noster dici oratorem uolebat: inde erat ista exilitas quam ille de industria consequebatur.  dicebat, inquam, ita; sed et ipse errabat et alios etiam errare cogebat. nam si quis eos, qui nec inepte dicunt nec odiose nec putide, attice putat dicere, is recte nisi  atticum probat neminem. insulsitatem enim et insolentiam tamquam insaniam quandam orationis odit, sanitatem autem et integritatem quasi religionem et uerecundiam oratoris probat. haec omnium debet oratorum eadem esse sententia. sin autem ieiunitatem et siccitatem et inopiam, dummodo sit polita, dum urbana, dum elegans, in attico genere ponit, hoc recte dumtaxat; sed quia sunt in atticis <aliis> alia meliora, uideat ne ignoret et gradus et dissimilitudines et uim et uarietatem atticorum. 'atticos', inquit, 'uolo imitari.' quos? nec enim est unum genus. nam quid est tam dissimile quam demosthenes et lysias, quam idem et hyperides, quam horum omnium aeschines? quem igitur imitaris? si aliquem: ceteri ergo attice non dicebant? si omnis: qui potes, cum sint ipsi dissimillumi inter se? in quo illud etiam quaero, phalereus ille demetrius atticene dixerit. mihi quidem ex illius orationibus redolere ipsae athenae uidentur. at est floridior, ut ita dicam, quam hyperides, quam lysias: natura quaedam aut uoluntas ita dicendi fuit. 