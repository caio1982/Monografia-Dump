immo uero, inquit, ad beatissime uiuendum parum est, ad beate uero satis.  animaduerti, inquam, te isto modo paulo ante ponere, et scio ab antiocho nostro dici sic solere; sed quid minus probandum quam esse aliquem beatum nec satis beatum? quod autem satis est, eo quicquid accessit, nimium est; et nemo nimium beatus est; ita nemo beato beatior.  ergo, inquit, tibi q. metellus, qui tris filios consules uidit, e quibus unum etiam et censorem et triumphantem, quartum autem praetorem, eosque saluos reliquit et tris filias nuptas, cum ipse consul, censor, etiam augur fuisset <et> triumphasset, ut sapiens fuerit, nonne beatior quam, ut item sapiens fuerit, qui in potestate hostium uigiliis et inedia necatus est, regulus?  quid me istud rogas? inquam. stoicos roga.  quid igitur, inquit, eos responsuros putas?  nihilo beatiorem esse metellum quam regulum.  inde igitur, inquit, ordiendum est.  tamen a proposito, inquam, aberramus. non enim quaero quid uerum, sed quid cuique dicendum sit. utinam quidem dicerent alium alio beatiorem! iam ruinas uideres. in uirtute enim sola et in ipso honesto cum sit bonum positum, cumque nec uirtus, ut placet illis, nec honestum crescat, idque bonum solum sit, quo qui potiatur, necesse est beatus sit, cum id augeri non possit, in quo uno positum est beatum esse, qui  potest esse quisquam alius alio beatior? uidesne, ut haec concinant? et hercule—fatendum est enim, quod sentio—mirabilis est apud illos contextus rerum. respondent extrema primis, media utrisque, omnia omnibus. quid sequatur, quid repugnet, uident. ut in geometria, prima si dederis, danda sunt omnia. concede nihil esse bonum, nisi quod honestum sit: concedendum est in uirtute <esse> positam beatam uitam. uide rursus retro: dato hoc dandum erit illud. quod uestri non item. 'tria genera bonorum'; procliui currit oratio. uenit ad extremum; haeret in salebra. cupit enim dicere nihil posse ad beatam uitam deesse sapienti. honesta oratio, socratica, platonis etiam. audeo dicere, inquit. non potes, nisi retexueris illa. paupertas si malum est, mendicus beatus esse nemo potest, quamuis sit sapiens. at zeno eum non beatum modo, sed etiam diuitem dicere ausus est. dolere malum est: in crucem qui agitur, beatus esse non potest. bonum liberi: misera orbitas. bonum patria: miserum exilium. bonum ualitudo: miser morbus. bonum integritas corporis: misera debilitas. bonum incolumis acies: misera caecitas. quae si potest singula consolando leuare, uniuersa quo modo sustinebit? sit enim idem caecus, debilis, morbo grauissimo affectus, exul, orbus, egens, torqueatur eculeo: quem hunc appellas, zeno? beatum, inquit. etiam beatissimum? quippe, inquiet, cum tam docuerim gradus istam rem non habere quam uirtutem, in qua sit ipsum etiam beatum. tibi hoc incredibile, quod beatissimum. quid? tuum credibile? si  enim ad populum me uocas, eum, qui ita sit affectus, beatum esse numquam probabis; si ad prudentes, alterum fortasse dubitabunt, sitne tantum in uirtute, ut ea praediti uel in phalaridis tauro beati sint, alterum non dubitabunt, quin et stoici conuenientia sibi dicant et uos repugnantia. 