acerbiorem etiam scitote esse ciuitatibus falsam istam et simulatam emptionem quam si qui clam surripiat aut  eripiat palam atque auferat; nam turpitudinem summam esse arbitrantur referri in tabulas publicas pretio adductam ciuitatem, et pretio paruo, ea quae accepisset a maioribus uendidisse atque abalienasse. etenim mirandum in modum graeci rebus istis, quas nos contemnimus, delectantur. itaque maiores nostri facile patiebantur haec esse apud illos quam plurima: apud socios, ut imperio nostro quam ornatissimi florentissimique essent; apud eos autem quos uectigalis aut stipendiarios fecerant tamen haec relinquebant, ut illi, quibus haec iucunda sunt quae nobis leuia uidentur, haberent haec oblectamenta et solacia seruitutis. quid arbitramini reginos, qui iam ciues romani sunt, merere uelle ut ab iis marmorea uenus illa auferatur? quid tarentinos, ut europam in tauro amittant, ut satyrum qui apud illos in aede uestae est, ut cetera? quid thespiensis ut cupidinis signum, propter quod unum uisuntur thespiae, quid cnidios ut uenerem marmoream, quid ut pictam coos, quid ephesios ut alexandrum, quid cyzicenos ut aiacem aut medeam, quid rhodios ut ialysum, quid atheniensis ut ex marmore iacchum aut paralum pictum aut ex aere myronis buculam? longum est et non necessarium commemorare quae apud quosque uisenda sunt tota asia et graecia; uerum illud est quam ob rem haec commemorem, quod existimare uos hoc uolo, mirum quendam dolorem accipere eos ex quorum urbibus haec auferantur.  atque ut ceteros omittamus, de ipsis syracusanis cognoscite. ad quos ego cum uenissem, sic primum existimabam, ut romae ex istius amicis acceperam, ciuitatem  syracusanam propter heracli hereditatem non minus esse isti amicam quam mamertinam propter praedarum ac furtorum omnium societatem; simul et uerebar ne mulierum nobilium et formosarum gratia, quarum iste arbitrio praeturam per triennium gesserat, uirorumque quibuscum illae nuptae erant, nimia in istum non modo lenitudine sed etiam liberalitate oppugnarer, si quid ex litteris syracusanorum conquirerem. itaque syracusis cum ciuibus romanis eram, eorum tabulas exquirebam, iniurias cognoscebam. cum diutius in negotio curaque fueram, ut requiescerem curamque animi remitterem, ad carpinati praeclaras tabulas reuertebar, ubi cum equitibus romanis, hominibus ex illo conuentu honestissimis, illius uerrucios, de quibus ante dixi, explicabam; a syracusanis prorsus nihil adiumenti neque publice neque priuatim exspectabam, neque erat in animo postulare. 