quapropter omnes in hoc iudicio conentur omnia; nihil est iam quod in hac causa peccare quisquam, iudices, nisi uestro periculo possit. mea quidem ratio cum in praeteritis rebus est cognita, tum in reliquis explorata atque prouisa est. ego meum studium in rem publicam iam illo tempore ostendi cum longo interuallo ueterem consuetudinem rettuli, et rogatu sociorum atque amicorum populi romani, meorum autem necessariorum, nomen hominis audacissimi detuli. quod meum factum lectissimi uiri atque ornatissimi, quo in numero e uobis complures fuerunt, ita probauerunt ut ei qui istius quaestor fuisset, et ab isto laesus inimicitias iustas persequeretur, non modo deferendi nominis, sed ne subscribendi quidem, cum id postularet, facerent potestatem. in siciliam  sum inquirendi causa profectus; quo in negotio industriam meam celeritas reditionis, diligentiam multitudo litterarum et testium declarauit, pudorem uero ac religionem quod, cum uenissem senator ad socios populi romani, qui in ea prouincia quaestor fuissem, ad hospites meos ac necessarios causae communis defensor deuerti potius quam ad eos qui a me auxilium petiuissent. nemini meus aduentus labori aut sumptui neque publice neque priuatim fuit: uim in inquirendo tantam habui quantam mihi lex dabat, non quantam habere poteram istorum studio quos iste uexarat. romam ut ex sicilia redii, cum iste atque istius amici, homines lauti et urbani, sermones eius modi dissipassent, quo animos testium retardarent, me magna pecunia a uera accusatione esse deductum, tametsi probabatur nemini, quod et ex sicilia testes erant ii qui quaestorem me in prouincia cognouerant, et hinc homines maxime inlustres, qui, ut ipsi noti sunt, sic nostrum unum quemque optime norunt, tamen usque eo timui ne quis de mea fide atque integritate dubitaret donec ad reiciundos iudices uenimus. 