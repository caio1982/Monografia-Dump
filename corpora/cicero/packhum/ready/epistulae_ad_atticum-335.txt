iii kal .  quint .   45 <cicero attico sal.> commodum discesserat hilarus librarius  iu  kal., cui dederam litteras ad te, cum uenit tabellarius cum tuis litteris pridie datis; in quibus illud mihi gratissimum fuit, quod attica nostra rogat te ne tristis sis, quodque tu ἀκίνδυνα esse scribis.  ligarianam, ut uideo, praeclare auctoritas tua commendauit.  scripsit enim ad me balbus et oppius mirifice se probare ob eamque causam ad caesarem eam se oratiunculam misisse. hoc igitur idem tu mihi antea scripseras.  in uarrone ista causa me non moueret, ne uiderer φιλένδοξος. sic enim constitueram, neminem includere in dialogos eorum qui uiuerent; sed quia <scripseras> et desiderari a uarrone et magni illum aestimare, eos confeci, et absolui nescio quam bene, sed ita accurate ut nihil posset supra, academicam omnem quaestionem libris quattuor. in eis quae erant contra ἀκαταληψίαν praeclare collecta ab antiocho uarroni dedi. ad ea ipse respondeo; tu es tertius in sermone nostro. si cottam et uarronem fecissem inter se disputantis, ut a te proximis litteris admoneor, meum κωφὸν πρόσωπον esset. hoc in antiquis personis suauiter fit, ut et heraclides in multis et nos in sex de re publica libris fecimus. sunt etiam de oratore nostri tres mihi uehementer probati. in eis quoque eae personae sunt ut mihi tacendum fuerit. crassus enim loquitur, antonius, catulus senex, c. iulius, frater catuli, cotta, sulpicius. puero me hic sermo inducitur, ut nullae esse possent partes meae. quae autem his temporibus scripsi Ἀριστοτέλειον morem habent, in quo ita sermo inducitur ceterorum ut penes ipsum sit principatus. ita confeci quinque libros περὶ Τελῶν ut epicurea l. torquato, stoica m. catoni, Περιπατητικὰ m. pisoni darem. ἀζηλοτύπητον id fore putaram quod omnes illi decesserant. haec academica, ut scis, †cum† catulo, lucullo, hortensio contuleram. sane in personas non cadebant; erant enim  λογικώτερα quam ut illi de iis somniasse umquam uiderentur. itaque ut legi tuas de uarrone, tamquam ἕρμαιον adripui. aptius esse nihil potuit ad id philosophiae genus, quo ille maxime mihi delectari uidetur, eaeque partes ut non sim consecutus ut superior mea causa uideatur. sunt enim uehementer πιθανὰ antiochia; quae diligenter a me expressa acumen habent antiochi, nitorem orationis nostrum, si modo is est aliquis in nobis. sed tu dandosne putes hos libros uarroni etiam atque etiam uidebis. mihi quaedam occurrunt; sed ea coram.