natura nulla est, ut mihi uidetur, quae non habeat in suo genere res compluris dissimilis inter se, quae tamen consimili laude dignentur; nam et auribus multa percipimus, quae etsi nos uocibus delectant, tamen ita sunt uaria saepe, ut id, quod proximum audias, iucundissimum esse uideatur; et oculis conliguntur paene innumerabiles uoluptates, quae nos ita capiunt, ut unum sensum <in> dissimili genere delectent; et reliquos sensus uoluptates oblectant dispares, ut sit difficile iudicium excellentis maxime suauitatis. atque hoc idem, quod est in naturis rerum, transferri potest etiam ad artis; una fingendi est ars, in qua praestantes fuerunt myro, polyclitus, lysippus, qui omnes inter se dissimiles fuerunt, sed ita tamen, ut neminem sui uelis esse dissimilem; una est ars ratioque picturae, dissimillimique tamen inter se zeuxis, aglaophon, apelles, neque eorum quisquam est, cui quicquam in arte sua deesse uideatur. et si hoc in his quasi mutis artibus est mirandum et tamen uerum, quanto admirabilius in oratione atque in lingua? quae cum in eisdem sententiis uerbisque uersetur, summas habet dissimilitudines; non sic, ut alii uituperandi sint, sed ut ei, quos constet esse laudandos, in dispari tamen genere laudentur. atque id primum in poetis cerni licet, quibus est proxima cognatio cum oratoribus: quam sunt inter sese ennius, pacuuius acciusque dissimiles, quam apud graecos aeschylus, sophocles,  euripides, quamquam omnibus par paene laus in dissimili scribendi genere tribuitur! aspicite nunc eos homines atque intuemini, quorum de facultate quaerimus [quid intersit inter oratorum studia atque naturas]: suauitatem isocrates, subtilitatem lysias, acumen hyperides, sonitum aeschines, uim demosthenes habuit. quis eorum non egregius? tamen <quis> cuiusquam nisi sui similis? grauitatem africanus, lenitatem laelius, asperitatem galba, profluens quiddam habuit carbo et canorum. quis horum non princeps temporibus illis fuit? et suo tamen quisque in genere princeps. sed quid ego uetera conquiram, cum mihi liceat uti praesentibus exemplis atque uiuis? quid iucundius auribus nostris umquam accidit huius oratione catuli? quae est pura sic, ut latine loqui paene solus uideatur, sic autem grauis, ut in singulari dignitate omnis tamen adsit humanitas ac lepos. quid multa? istum audiens equidem sic iudicare soleo, quicquid aut addideris aut mutaris aut detraxeris, uitiosius et deterius futurum. quid, noster hic caesar nonne nouam quandam rationem attulit orationis et dicendi genus induxit prope singulare? quis umquam res praeter hunc tragicas paene comice, tristis remisse, seueras hilare, forensis scaenica prope uenustate tractauit atque ita, ut neque iocus magnitudine rerum excluderetur nec grauitas facetiis minueretur? ecce praesentes duo prope aequales sulpicius et cotta. quid tam inter se dissimile? quid tam in suo genere praestans? limatus alter et subtilis, rem explicans propriis aptisque uerbis; haeret in causa semper et quid iudici probandum sit cum acutissime uidit, omissis ceteris argumentis in eo mentem orationemque defigit; sulpicius autem fortissimo quodam animi impetu, plenissima et maxima uoce, summa contentione corporis et dignitate motus, uerborum quoque  ea grauitate et copia est, ut unus ad dicendum instructissimus a natura esse uideatur. ad nosmet ipsos iam reuertor, quoniam sic fuimus semper comparati, ut hominum sermonibus quasi in aliquod contentionis iudicium uocaremur. quid tam dissimile quam ego in dicendo et antonius? cum ille is sit orator, ut nihil eo possit esse praestantius, ego autem, quamquam memet mei paenitet, cum hoc maxime tamen in comparatione coniungar. uidetisne, genus hoc quod sit antoni? forte, uehemens, commotum in agendo, praemunitum et ex omni parte causae saeptum, acre, acutum, enucleatum, in sua quaque re commorans, honeste cedens, acriter insequens, terrens, supplicans, summa orationis uarietate, nulla nostrarum aurium satietate. nos autem, quicumque in dicendo sumus, quoniam esse aliquo in numero uobis uidemur, certe tamen ab huius multum genere distamus; quod quale sit, non est meum dicere, propterea quod minime sibi quisque notus est et difficillime de se quisque sentit; sed tamen dissimilitudo intellegi potest et ex motus mei mediocritate et ex eo, quod, quibus uestigiis primum institi, in eis fere soleo perorare et quod aliquanto me maior in uerbis [quam in sententiis] eligendis labor et cura torquet uerentem, ne, si paulo obsoletior fuerit oratio, non digna exspectatione et silentio fuisse uideatur. quod si in nobis, qui adsumus, tantae dissimilitudines <sunt>, tam certae res cuiusque propriae et in ea uarietate fere melius a deteriore facultate magis quam genere distinguitur atque omne laudatur, quod in suo genere perfectum est, quid censetis, si omnis, qui ubique sunt aut fuerunt oratores, amplecti uoluerimus, nonne fore ut, quot oratores, totidem paene reperiantur genera dicendi? ex qua mea disputatione forsitan occurrat illud, si paene innumerabiles sint  quasi formae figuraeque dicendi, specie dispares, genere laudabiles, non posse ea, quae inter se discrepant, eisdem praeceptis atque una institutione formari. quod non est ita, diligentissimeque hoc est eis, qui instituunt aliquos atque erudiunt, uidendum, quo sua quemque natura maxime ferre uideatur. etenim uidemus ex eodem quasi ludo [summorum in suo cuiusque genere artificum et magistrorum] exisse discipulos dissimilis inter se ac tamen laudandos, cum ad cuiusque naturam institutio doctoris accommodaretur. cuius est uel maxime insigne illud exemplum, ut ceteras artis omittamus, quod dicebat isocrates doctor singularis se calcaribus in ephoro, contra autem in theopompo frenis uti solere: alterum enim exsultantem uerborum audacia reprimebat alterum cunctantem et quasi uerecundantem incitabat. neque eos similis effecit inter se, sed tantum alteri adfinxit, de altero limauit, ut id conformaret in utroque, quod utriusque natura pateretur. haec eo mihi praedicenda fuerunt, ut, si non omnia, quae proponerentur a me, ad omnium uestrum studium et ad genus id, quod quisque uestrum in dicendo probaret, adhaerescerent, id a me genus exprimi sentiretis, quod maxime mihi ipsi probaretur. 