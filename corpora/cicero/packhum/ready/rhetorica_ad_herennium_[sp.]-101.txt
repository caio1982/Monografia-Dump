nam hic omnis sanctimonia nuptiarum uno signo tibiarum intellegitur. de toto pars, ut si quis ei, qui uestitum aut ornatum sumptuosum ostentet, dicat: 'ostentas mihi diuitias et locupletes copias iactas.'  ab uno plura hoc modo intellegentur: 'poeno fuit hispanus auxilio, fuit inmanis ille transalpinus, in italia quoque nonnemo sensit idem togatus.'  a pluribus unum sic intellegetur: 'atrox calamitas pectora maerore pulsabat; itaque anhelans ex imis pulmonibus prae cura spiritus ducebat.'  nam in superioribus plures hispani et galli et togati, et hic unum pectus et unus pulmo intellegitur; et erit illic deminutus numerus festiuitatis, hic adauctus grauitatis gratia.  abusio est, quae uerbo simili et propinquo pro certo et proprio abutitur, hoc modo: 'uires hominis breues sunt;' aut: 'parua statura;' aut: 'longum in homine consilium;' aut: 'oratio magna;' aut: 'uti pauco sermone.' nam hic facile est intellectu finitima uerba rerum dissimilium ratione abusionis esse traducta.  translatio est, cum uerbum in quandam rem transferetur ex alia re, quod propter similitudinem  recte uidebitur posse transferri. ea sumitur rei ante oculos ponendae causa, sic: 'hic italiam tumultus expergefecit terrore subito.'  breuitatis causa, sic: 'recens aduentus exercitus extincxit subito ciuitatem.' 