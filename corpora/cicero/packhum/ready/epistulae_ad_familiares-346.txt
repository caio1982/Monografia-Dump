prid .  non .  apr .   50(?)  laodiceae (?) m. cicero s. d. p. silio pro pr. non putaui fieri posse ut mihi uerba deessent, sed tamen in m. laenio commendando desunt. itaque rem tibi exponam paucis uerbis, sed tamen ut plane perspicere possis uoluntatem meam. incredibile est quanti faciamus et ego et frater meus, qui mihi carissimus est, m. laenium. id fit cum  plurimis eius officiis tum summa probitate et singulari modestia. eum ego a me inuitissimus dimisi cum propter familiaritatem et consuetudinis suauitatem tum quod consilio eius fideli ac bono libenter utebar.  sed uereor ne iam superesse mihi uerba putes, quae dixeram defutura. commendo tibi hominem sic ut intellegis me <eum de> quo ea supra scripserim debere commendare, a teque uehementer etiam atque etiam peto ut quod habet in tua prouincia negoti expedias, quod tibi uidebitur rectum esse ipsi dicas. hominem facillimum liberalissimumque cognosces. itaque te rogo ut eum solutum liberum confectis eius negotiis per te quam primum ad me remittas. id mihi fratrique meo gratissimum feceris.