sed quae ex statu contentio efficitur, eam graeci κρινόμενον uocant, mihi placet id, quoniam quidem ad te scribo, qua de re agitur uocari. quibus autem  hoc qua de re agitur continetur, ea continentia uocentur, quasi firmamenta defensionis, quibus sublatis defensio nulla sit.  sed quoniam lege firmius in controuersiis disceptandis esse nihil debet, danda est opera ut legem adiutricem et testem adhibeamus. in qua re alii quasi status existunt noui, sed appellentur legitimae disceptationes. tum enim defenditur non id legem dicere quod aduersarius uelit, sed aliud. id autem contingit, cum scriptum ambiguum est, ut duae sententiae differentes accipi possint. tum opponitur scripto uoluntas scriptoris, ut quaeratur uerbane plus an sententia ualere debeant. tum legi lex contraria affertur. ista sunt tria genera quae controuersiam in omni scripto facere possint: ambiguum, discrepantia scripti et uoluntatis, scripta contraria. iam hoc perspicuum est, non magis in legibus quam in testamentis, in stipulationibus, in reliquis rebus quae ex scripto aguntur, posse controuersias easdem existere. horum tractationes in aliis libris explicantur.  nec solum perpetuae actiones sed etiam partes orationis isdem locis adiuuantur, partim propriis, partim communibus; ut in principiis, quibus ut beneuoli, ut dociles, ut attenti sint qui audiant, efficiendum est propriis locis; itemque narrationes ut ad suos fines spectent, id est ut planae sint, ut breues, ut euidentes, ut credibiles, ut moderatae,  ut cum dignitate. quae quamquam in tota oratione esse debent, magis tamen sunt propria narrandi. quae autem sequitur narrationem fides, ea persuadendo quoniam efficitur, qui ad persuadendum loci maxime ualeant dictum est in eis in quibus de omni ratione dicendi. peroratio autem et alia quaedam habet et maxime amplificationem, cuius effectus hic debet esse, ut aut perturbentur animi aut tranquillentur et, si ita affecti iam ante sint, ut aut augeat eorum motus aut sedet oratio. huic generi, in quo et misericordia et iracundia et odium et inuidia et ceterae animi affectiones perturbantur, praecepta suppeditantur aliis in libris, quos poteris mecum legere cum uoles. ad id autem quod te uelle senseram, cumulate satis factum esse debet uoluntati tuae. nam ne praeterirem aliquid quod ad argumentum in omni ratione reperiendum pertineret, plura quam a te desiderata erant sum complexus fecique quod saepe liberales uenditores solent, ut, cum aedes fundumue uendiderint rutis caesis receptis, concedant tamen aliquid emptori quod ornandi causa apte et loco positum esse uideatur; sic tibi nos ad id quod quasi mancipio dare debuimus ornamenta quaedam uoluimus non debita accedere. 