quaerimus etiam quid iste in ultima phrygia, quid in extremis pamphyliae partibus fecerit, qualis in bello praedonum praedo ipse fuerit qui in foro populi romani pirata nefarius reperiatur? dubitamus quid iste in hostium praeda molitus sit, qui manubias sibi tantas ex l. metelli manubiis fecerit, qui maiore pecunia quattuor columnas dealbandas quam ille omnis aedificandas locauerit? exspectemus quid dicant ex sicilia testes? quis umquam templum illud aspexit quin auaritiae tuae, quin iniuriae, quin audaciae  testis esset? quis a signo uortumni in circum maximum uenit quin is uno quoque gradu de auaritia tua commoneretur? quam tu uiam tensarum atque pompae eius modi exegisti ut tu ipse illa ire non audeas. te putet quisquam, cum ab italia freto diiunctus esses, sociis temperasse, qui aedem castoris testem tuorum furtorum esse uolueris? quam populus romanus cotidie, iudices etiam tum cum de te sententiam ferent, uidebunt.  atque etiam iudicium in praetura publicum exercuit; non enim praetereundum est ne id quidem. petita multa est apud istum praetorem a q. opimio; qui adductus est in iudicium, uerbo quod, cum esset tribunus plebis, intercessisset contra legem corneliam, <re uera> quod in tribunatu dixisset contra alicuius hominis nobilis uoluntatem. de quo iudicio si uelim dicere omnia, multi appellandi laedendique sint, id quod mihi non est necesse; tantum dicam, paucos homines, ut leuissime appellem, adrogantes hoc adiutore q. opimium per ludum et iocum fortunis omnibus euertisse.  is mihi etiam queritur quod a nobis  ix  solis diebus prima actio sui iudici transacta sit, cum apud ipsum tribus horis q. opimius, senator populi romani, bona, fortunas, ornamenta omnia amiserit? cuius propter indignitatem iudici saepissime est actum in senatu ut genus hoc totum multarum atque eius modi iudiciorum tolleretur. iam uero in bonis q. opimi uendendis quas iste praedas, quam aperte, quam improbe fecerit, longum est dicere: hoc dico, nisi uobis id hominum honestissimorum tabulis planum fecero, fingi  a me hoc totum temporis causa putatote. iam qui ex calamitate senatoris populi romani, cum praetor iudicio eius praefuisset, spolia domum suam referre et manubias detrahere conatus sit, is ullam ab sese calamitatem poterit deprecari? 