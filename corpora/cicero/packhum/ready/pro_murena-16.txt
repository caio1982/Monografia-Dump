praefectum fabrum semel locum tribulibus suis dedisse,  quid statuent in uiros primarios qui in circo totas tabernas tribulium causa compararunt? haec omnia sectatorum, spectaculorum, prandiorum item crimina a multitudine in tuam nimiam diligentiam, serui, coniecta sunt, in quibus tamen murena ab senatus auctoritate defenditur. quid enim? senatus num obuiam prodire crimen putat? non, sed mercede. conuince. num sectari multos? non, sed conductos. doce. num locum ad spectandum dare aut <ad> prandium inuitare? minime, sed uolgo, passim. quid est uolgo? uniuersos. non igitur, si l. natta, summo loco adulescens, qui et quo animo iam sit et qualis uir futurus sit uidemus, in equitum centuriis uoluit esse et ad hoc officium necessitudinis et ad reliquum tempus gratiosus, id erit eius uitrico fraudi aut crimini, nec, si uirgo uestalis, huius propinqua et necessaria, locum suum gladiatorium concessit huic, non et illa pie fecit et hic a culpa est remotus. omnia haec sunt officia necessariorum, commoda tenuiorum, munia candidatorum.  at enim agit mecum austere et stoice cato, negat uerum esse adlici beniuolentiam cibo, negat iudicium hominum in magistratibus mandandis corrumpi uoluptatibus oportere. ergo, ad cenam petitionis causa si quis uocat, condemnetur? 'quippe' inquit 'tu mihi summum imperium, tu summam auctoritatem, tu gubernacula rei publicae petas fouendis hominum sensibus et deleniendis animis et adhibendis uoluptatibus? utrum lenocinium' inquit 'a grege delicatae iuuentutis, an orbis terrarum imperium a populo  romano petebas?' horribilis oratio; sed eam usus, uita, mores, ciuitas ipsa respuit. neque tamen lacedaemonii, auctores istius uitae atque orationis, qui cotidianis epulis in robore accumbunt, neque uero cretes quorum nemo gustauit umquam cubans, melius quam romani homines qui tempora uoluptatis laborisque dispertiunt res publicas suas retinuerunt; quorum alteri uno aduentu nostri exercitus deleti sunt, alteri nostri imperi praesidio disciplinam suam legesque conseruant. qua re noli, cato, maiorum instituta quae res ipsa, quae diuturnitas imperi comprobat nimium seuera oratione reprehendere. fuit eodem ex studio uir eruditus apud patres nostros et honestus homo et nobilis, q. tubero. is, cum epulum q. maximus p. africani, patrui sui, nomine populo romano daret, rogatus est a maximo ut triclinium sterneret, cum esset tubero eiusdem africani sororis filius. atque ille, homo eruditissimus ac stoicus, strauit pelliculis haedinis lectulos punicanos et exposuit uasa samia, quasi uero esset diogenes cynicus mortuus et non diuini hominis africani mors honestaretur; quem cum supremo eius die maximus laudaret, gratias egit dis immortalibus quod ille uir in hac re publica potissimum natus esset; necesse enim fuisse ibi esse terrarum imperium ubi ille esset. huius in morte celebranda grauiter tulit populus romanus hanc peruersam sapientiam tuberonis, itaque homo integerrimus, ciuis optimus, cum esset l. pauli nepos, p. africani, ut dixi, sororis filius, his haedinis pelliculis praetura deiectus est. odit populus romanus priuatam luxuriam, publicam magnificentiam diligit; non amat profusas epulas, sordis et inhumanitatem multo minus; distinguit rationem officiorum ac temporum, uicissitudinem laboris ac uoluptatis. nam quod ais nulla re adlici hominum mentis oportere ad magistratum man dandum nisi dignitate, hoc tu ipse in quo summa est dignitas non seruas. cur enim quemquam ut studeat tibi, ut te adiuuet rogas? rogas tu me ut mihi praesis, ut committam ego me tibi. quid tandem? istuc me rogari oportet abs te, an te potius a me ut pro mea salute laborem periculumque suscipias? quid quod habes nomenclatorem? in eo quidem fallis et decipis. nam, si nomine appellari abs te ciuis tuos honestum est, turpe est eos notiores esse seruo tuo quam tibi. sin iam noris, tamen<ne> per monitorem appellandi sunt cum petis, quasi incertus sis? quid quod, cum admoneris, tamen, quasi tute noris, ita salutas? quid, postea quam es designatus, multo salutas neglegentius? haec omnia ad rationem ciuitatis si derigas, recta sunt; sin perpendere ad disciplinae praecepta uelis, reperiantur prauissima. qua re nec plebi romanae eripiendi fructus isti sunt ludorum, gladiatorum, conuiuiorum, quae omnia maiores nostri comparauerunt, nec candidatis ista benignitas adimenda est quae liberalitatem magis significat quam largitionem. 