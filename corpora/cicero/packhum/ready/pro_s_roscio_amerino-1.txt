forsitan quaeratis qui iste terror sit et quae tanta formido quae tot ac talis uiros impediat quo minus pro capite et fortunis alterius quem ad modum consuerunt causam uelint dicere. quod adhuc uos ignorare non mirum est, propterea quod consulto ab accusatoribus eius rei quae conflauit hoc iudicium mentio facta non est. quae res ea est? bona patris huiusce sex. rosci quae sunt sexagiens, quae de uiro fortissimo et clarissimo l. sulla, quem honoris causa nomino, duobus milibus nummum sese dicit emisse adulescens uel potentissimus hoc tempore nostrae ciuitatis, l. cornelius chrysogonus. is a uobis, iudices, hoc postulat ut, quoniam in alienam pecuniam tam plenam atque praeclaram nullo iure inuaserit, quoniamque ei pecuniae uita sex. rosci obstare atque officere uideatur, deleatis ex  animo suo suspicionem omnem metumque tollatis; sese hoc incolumi non arbitratur huius innocentis patrimonium tam amplum et copiosum posse obtinere, damnato et eiecto sperat se posse quod adeptus est per scelus, id per luxuriam effundere atque consumere. hunc sibi ex animo scrupulum qui se dies noctesque stimulat ac pungit ut euellatis postulat, ut ad hanc suam praedam tam nefariam adiutores uos profiteamini.  si uobis aequa et honesta postulatio uidetur, iudices, ego contra breuem postulationem adfero et, quo modo mihi persuadeo, aliquanto aequiorem. primum a chrysogono peto ut pecunia fortunisque nostris contentus sit, sanguinem et uitam ne petat; deinde a uobis, iudices, ut audacium sceleri resistatis, innocentium calamitatem leuetis et in causa sex. rosci periculum quod in omnis intenditur propulsetis. quod si aut causa criminis aut facti suspicio aut quaelibet denique uel minima res reperietur quam ob rem uideantur illi non nihil tamen in deferendo nomine secuti, postremo si praeter eam praedam quam dixi quicquam aliud causae inueneritis, non recusamus quin illorum libidini sex. rosci uita dedatur. sin aliud agitur nihil nisi ut eis ne quid desit quibus satis nihil est, si hoc solum hoc tempore pugnatur ut ad illam opimam praeclaramque praedam damnatio sex. rosci uelut cumulus accedat, nonne cum multa indigna tum uel hoc indignissimum est, uos idoneos habitos per quorum sententias iusque iurandum id adsequantur quod antea ipsi scelere et ferro adsequi consuerunt? qui ex ciuitate in senatum propter dignitatem, ex senatu in hoc consilium delecti estis propter seueritatem, ab his hoc postu lare homines sicarios atque gladiatores, non modo ut supplicia uitent quae a uobis pro maleficiis suis metuere atque horrere debent uerum etiam ut spoliis ex hoc iudicio ornati auctique discedant? 