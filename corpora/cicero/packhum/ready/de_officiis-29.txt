sin autem etiam libidinum intemperantia accessit, duplex malum est, quod et ipsa senectus dedecus concipit et facit adulescentium impudentiorem intemperantiam.  ac ne illud quidem alienum est, de magistratuum, de priuatorum, de ciuium, de peregrinorum officiis dicere. est igitur proprium munus magistratus intellegere se gerere personam ciuitatis debereque eius dignitatem et decus sustinere, seruare leges, iura describere, ea fidei suae commissa meminisse. priuatum autem oportet aequo et pari cum ciuibus iure uiuere neque summissum et abiectum neque se ecferentem, tum in re publica ea uelle, quae tranquilla et honesta sint; talem enim solemus et sentire bonum ciuem et dicere. peregrini autem atque incolae officium est nihil praeter suum negotium agere, nihil de alio anquirere  minimeque esse in aliena re publica curiosum.â€”ita fere officia reperientur, cum quaeretur quid deceat et quid aptum sit personis, temporibus, aetatibus. nihil est autem quod tam deceat, quam in omni re gerenda consilioque capiendo seruare constantiam.  sed quoniam decorum illud in omnibus factis, dictis, in corporis denique motu et statu cernitur idque positum est in tribus rebus, formositate, ordine, ornatu ad actionem apto, difficilibus ad eloquendum, sed satis erit intellegi, in his autem tribus continetur cura etiam illa, ut probemur iis, quibuscum apud quosque uiuamus, his quoque de rebus pauca dicantur. principio corporis nostri magnam natura ipsa uideatur habuisse rationem, quae formam nostram reliquamque figuram, in qua esset species honesta, eam posuit in promptu, quae partes autem corporis ad naturae necessitatem datae aspectum essent deformem habiturae [atque formam], eas contexit atque abdidit. hanc naturae tam diligentem fabricam imitata est hominum uerecundia. quae enim natura occultauit, eadem omnes, qui sana mente sunt, remouent ab oculis ipsique necessitati dant operam ut quam occultissime pareant; quarumque  partium corporis usus sunt necessarii, eas neque partes neque earum usus suis nominibus appellant, quodque facere non turpe est, modo occulte, id dicere obscenum est. itaque nec actio rerum illarum aperta petulantia uacat nec orationis obscenitas. nec uero audiendi sunt cynici aut se qui fuerunt stoici paene cynici qui reprehendunt et irrident, quod ea, quae re turpia non sint, uerbis flagitiosa ducamus, illa autem, quae turpia sunt, nominibus appellemus suis. latrocinari, fraudare, adulterare re turpe est, sed dicitur non obscene; liberis dare operam re honestum est, nomine obscenum; pluraque in eam sententiam ab eisdem contra uerecundiam disputantur. nos autem naturam sequamur et ab omni, quod abhorret ab oculorum auriumque approbatione fugiamus; status, incessus, sessio, accubitio, uultus, oculi, manuum motus teneat illud decorum. quibus in rebus duo maxime sunt fugienda, ne quid effeminatum aut molle et ne quid durum aut rusticum sit. nec uero histrionibus oratoribusque concedendum est, ut is haec apta sint, nobis dissoluta. scaenicorum quidem mos tantam habet uetere disciplina uerecundiam, ut in scaenam sine subligaculo prodeat nemo; uerentur enim, ne, si quo casu  euenerit, ut corporis partes quaedam aperiantur, aspiciantur non decore. nostro quidem more cum parentibus puberes filii, cum soceris generi non lauantur. retinenda igitur est huius generis uerecundia, praesertim natura ipsa magistra et duce. cum autem pulchritudinis duo genera sint, quorum in altero uenustas sit, in altero dignitas, uenustatem muliebrem ducere debemus, dignitatem uirilem. ergo et a forma remoueatur omnis uiro non dignus ornatus, et huic simile uitium in gestu motuque caueatur. nam et palaestrici motus sunt saepe odiosiores et histrionum nonnulli gestus ineptiis non uacant, et in utroque genere quae sunt recta et simplicia laudantur. formae autem dignitas coloris bonitate tuenda est, color exercitationibus corporis. adhibenda praeterea munditia est non odiosa neque exquisita nimis, tantum quae fugiat agrestem et inhumanam neglegentiam. eadem ratio est habenda uestitus, in quo, sicut in plerisque rebus, mediocritas optima est. cauendum autem est, ne aut tarditatibus utamur <in> ingressu mollioribus, ut pomparum ferculis similes esse uideamur, aut in festinationibus suscipiamus nimias celeritates, quae cum fiunt, anhelitus mouentur, uultus mutantur, ora torquentur; ex quibus magna significatio fit non adesse constantiam. sed multo etiam magis elaborandum est, ne animi motus a natura recedant, quod assequemur, si cauebimus ne in perturbationes atque exanimatio nes incidamus et si attentos animos ad decoris conseruationem tenebimus. motus autem animorum duplices sunt; alteri cogitationis, alteri appetitus. cogitatio in uero exquirendo maxime uersatur, appetitus impellit ad agendum. curandum est igitur, ut cogitatione ad res quam optimas utamur, appetitum rationi oboedientem praebeamus. 