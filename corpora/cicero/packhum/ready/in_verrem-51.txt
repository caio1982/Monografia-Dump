quo die siciliam attigit—uidete satisne paratus ex illo omine urbano ad euerrendam prouinciam uenerit,—statim messana litteras halaesam mittit (quas ego istum in italia conscripsisse arbitror; nam simul atque e naui egressus est dedit), halaesinus ad se dio continuo ueniret; se de hereditate uelle cognoscere quae eius filio a propinquo homine, apollodoro laphirone, uenisset. ea erat, iudices, pergrandis pecunia. hic est dio, iudices, nunc beneficio q. metelli ciuis romanus factus; de quo multis uiris pri mariis testibus multorumque tabulis uobis priore actione satis factum est, hs deciens numerata esse ut eam causam, in qua ne tenuissima quidem dubitatio posset esse, isto cognoscente obtineret; praeterea greges nobilissimarum equarum abactos, argenti uestisque stragulae domi quod fuerit esse direptum; ita hs deciens q. dionem, quod hereditas ei uenisset, nullam aliam ob causam perdidisse. quid? haec hereditas quo praetore dionis filio uenerat? eodem quo anniae, p. anni senatoris filiae, eodem quo m. liguri senatori, c. sacerdote praetore. quid? tum nemo molestus dioni fuerat? non plus quam liguri sacerdote praetore. quid? tum ad uerrem quis detulit? nemo; nisi forte existimatis ei quadruplatores ad fretum praesto fuisse. ad urbem cum esset, audiuit dioni cuidam siculo permagnam uenisse hereditatem; heredem statuas iussum esse in foro ponere; nisi posuisset, ueneri erycinae esse multatum. tametsi positae essent ex testamento, tamen putabat, quoniam ueneris nomen esset, causam calumniae se reperturum. itaque adponit qui petat ueneri erycinae illam hereditatem. non enim quaestor petit, ut est consuetudo, is qui erycum montem obtinebat: petit naeuius turpio quidam, istius excursor et emissarius, homo omnium ex illo conuentu quadruplatorum deterrimus, c. sacerdote praetore condemnatus iniuriarum; etenim erat eius modi causa ut ipse praetor, cum quaereret calumniatorem, paulo tamen consideratiorem reperire non  posset. hunc hominem ueneri absoluit, sibi condemnat. maluit uidelicet homines peccare quam deos: se potius a dione quod non licebat, quam uenerem quod non debebatur auferre. 