tum ut me cotta uidit 'peroportune' inquit 'uenis; oritur enim mihi magna de re altercatio cum uelleio, cui pro tuo studio non est alienum te interesse.'  'atqui mihi quoque uideor' inquam 'uenisse, ut dicis, oportune. tres enim trium disciplinarum principes conuenistis. m. enim piso si adesset, nullius philosophiae, earum quidem quae in honore sunt, uacaret locus.'  tum cotta 'si' inquit 'liber antiochi nostri, qui ab eo nuper ad hunc balbum missus est, uera loquitur, nihil est quod pisonem familiarem tuum desideres; antiocho enim stoici cum peripateticis re concinere uidentur uerbis discrepare; quo de libro balbe uelim scire quid sentias.'  'egone' inquit ille, 'miror antiochum hominem in primis acutum non uidisse interesse plurimum inter stoicos, qui honesta a commodis non nomine sed genere toto diiungerent, et peripateticos, qui honesta commiscerent cum commodis, ut ea inter se magnitudine et quasi gradibus non genere differrent. haec enim est non uerborum parua sed rerum permagna dissensio. uerum hoc alias; nunc quod coepimus, si uidetur'.  'mihi uero' inquit cotta 'uidetur. sed ut hic qui inter uenit' me intuens 'ne ignoret quae res agatur, de natura agebamus deorum, quae cum mihi uideretur perobscura, ut semper uideri solet, epicuri ex uelleio sciscitabar sententiam. quam ob rem' inquit 'uellei, nisi molestum est, repete quae coeperas.'  'repetam uero, quamquam non mihi sed tibi hic uenit adiutor; ambo enim' inquit adridens 'ab eodem philone nihil scire didicistis.' 