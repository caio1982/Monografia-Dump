sed utilitatis specie in republica saepissime peccatur, ut in corinthi disturbatione nostri; durius etiam athenienses, qui sciuerunt, ut aeginetis, qui classe ualebant, pollices praeciderentur. hoc uisum est utile; nimis enim imminebat propter propinquitatem aegina piraeo. sed nihil, quod crudele, utile; est enim hominum naturae, quam sequi debemus, maxima inimica crudelitas. male etiam, qui peregrinos urbibus uti prohibent eosque exterminant, ut pennus apud patres nostros, papius nuper. nam esse pro ciue, qui ciuis non sit, rectum est non licere, quam legem tulerunt sapientissimi consules crassus et scaeuola. usu uero urbis prohibere peregrinos, sane inhumanum est. illa praeclara, in quibus publicae utilitatis species prae honestate contemnitur. plena exemplorum est nostra res publica cum saepe, tum maxime bello punico secundo, quae cannensi calamitate accepta maiores animos habuit quam unquam rebus secundis; nulla timoris significatio, nulla mentio pacis. tanta uis est honesti, ut speciem utilitatis obscuret. athenienses cum persarum impetum nullo modo possent sustinere  statuerentque, ut urbe relicta, coniugibus et liberis troezene depositis, naues conscenderent libertatemque graeciae classe defenderent, cyrsilum quendam suadentem, ut in urbe manerent xerxemque reciperent, lapidibus obruerunt. atque ille utilitatem sequi uidebatur, sed ea nulla erat repugnante honestate. themistocles post uictoriam eius belli, quod cum persis fuit, dixit in contione se habere consilium rei publicae salutare, sed id sciri non opus esse; postulauit, ut aliquem populus daret, quicum communicaret; datus est aristides. huic ille, classem lacedaemoniorum, quae subducta esset ad gytheum, clam incendi posse quo facto frangi lacedaemoniorum opes necesse esset. quod aristides cum audisset, in contionem magna exspectatione uenit dixitque perutile esse consilium, quod themistocles adferret, sed minime honestum. itaque athenienses, quod honestum non esset, id ne utile quidem putauerunt totamque eam rem, quam ne audierant quidem, auctore aristide repudiauerunt. melius hi quam nos, qui piratas immunes, socios uectigales habemus. 