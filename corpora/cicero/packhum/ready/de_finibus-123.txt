uideamus animi partes, quarum est conspectus illustrior; quae quo sunt excelsiores, eo dant clariora indicia naturae. tantus est igitur innatus in nobis cognitionis amor et scientiae, ut nemo dubitare possit quin ad eas res hominum natura nullo emolumento inuitata rapiatur. uidemusne ut pueri ne uerberibus quidem a contemplandis rebus perquirendisque deterreantur? ut pulsi recurrant? ut aliquid scire se gaudeant? ut id aliis narrare gestiant? ut pompa, ludis atque eius modi spectaculis teneantur ob eamque rem uel famem et sitim perferant? quid uero? qui ingenuis studiis atque artibus delectantur, nonne uidemus eos nec ualitudinis nec rei familiaris habere rationem omniaque perpeti ipsa cognitione et scientia captos et cum maximis curis et laboribus compensare eam, quam ex discendo capiant, uoluptatem? <ut> mihi quidem homerus huius modi quiddam uidisse uideatur in iis, quae de sirenum cantibus finxerit. neque enim uocum suauitate uidentur aut nouitate quadam et uarietate cantandi reuocare eos solitae, qui praeteruehebantur, sed quia multa se scire profiteban tur, ut homines ad earum saxa discendi cupiditate adhaerescerent. ita enim inuitant ulixem—nam uerti, ut quaedam homeri, sic istum ipsum locum—: o decus argolicum, quin puppim flectis, ulixes, auribus ut nostros possis agnoscere cantus! nam nemo haec umquam est transuectus caerula  cursu, quin prius adstiterit uocum dulcedine captus, post uariis auido satiatus pectore musis doctior ad patrias lapsus peruenerit oras. nos graue certamen belli clademque tenemus, graecia quam troiae diuino numine uexit, omniaque e latis rerum uestigia terris. 