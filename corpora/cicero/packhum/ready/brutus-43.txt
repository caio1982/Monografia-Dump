coniunctus igitur sulpici aetati p. antistius fuit, rabula sane probabilis, qui multos cum tacuisset annos neque contemni solum sed inrideri etiam solitus esset, in tribunatu primum contra c. iuli illam consulatus petitionem extraordinariam ueram causam agens est probatus; et eo magis quod eandem causam cum ageret eius  conlega ille ipse sulpicius, hic plura et acutiora dicebat. itaque post tribunatum primo multae ad eum causae, deinde omnes maxumae quaecumque erant deferebantur. rem uidebat acute, componebat diligenter, memoria ualebat; uerbis non ille quidem ornatis utebatur, sed tamen non abiectis; expedita autem erat et perfacile currens oratio; et erat eius quidam tamquam habitus non inurbanus; actio paulum cum uitio uocis tum etiam ineptiis claudicabat. hic temporibus floruit iis, quibus inter profectionem reditumque l. sullae sine iure fuit et sine ulla dignitate res publica; hoc etiam magis probabatur, quod erat ab oratoribus quaedam in foro solitudo. sulpicius occiderat, cotta aberat et curio; uiuebat e reliquis patronis eius aetatis nemo praeter carbonem et pomponium, quorum utrumque facile superabat. inferioris autem aetatis erat proxumus l. sisenna, doctus uir et studiis optimis deditus, bene latine loquens, gnarus rei publicae, non sine facetiis, sed neque laboris multi nec satis uersatus in causis; interiectusque inter duas aetates hortensi et sulpici nec maiorem consequi poterat et minori necesse erat cedere. huius omnis facultas ex historia ipsius perspici potest, quae cum facile omnis uincat superiores, tum indicat tamen quantum absit a summo quamque genus hoc scriptionis nondum sit satis latinis litteris inlustratum. nam q. hortensi admodum adulescentis ingenium ut phidiae signum simul aspectum et probatum est. is l. crasso q. scaeuola consulibus primum in foro dixit et apud hos ipsos quidem consules, et cum eorum qui adfuerunt tum ipsorum consulum, qui omnibus intellegentia anteibant, iudicio discessit probatus. undeuiginti  annos natus erat eo tempore, est autem l. paullo c. marcello consulibus mortuus: ex quo uidemus eum in patronorum numero annos quattuor et quadraginta fuisse. hoc de oratore paulo post plura dicemus; hoc autem loco uoluimus <eius> aetatem in disparem oratorum aetatem includere. quamquam id quidem omnibus usu uenire necesse fuit, quibus paulo longior uita contigit, ut et cum multo maioribus natu, quam essent ipsi, et cum aliquanto minoribus compararentur. ut accius isdem aedilibus ait se et pacuuium docuisse fabulam, quom ille octoginta, ipse triginta annos natus esset: sic hortensius non cum suis aequalibus solum, sed et mea cum aetate et cum tua, brute, et cum aliquanto superiore coniungitur, si quidem et crasso uiuo dicere solebat et magis iam etiam uigebat antonio; et cum philippo iam sene pro cn. pompei bonis dicens in illa causa, adulescens cum esset, princeps fuit et in eorum, quos in sulpici aetate posui, numerum facile peruenerat et suos inter aequalis m. pisonem m. crassum cn. lentulum p. lentulum suram longe praestitit et me adulescentem nactus octo annis minorem, quam erat ipse, multos annos in studio eiusdem laudis exercuit et tecum simul, sicut ego pro multis, sic ille pro appio claudio dixit paulo ante mortem. 