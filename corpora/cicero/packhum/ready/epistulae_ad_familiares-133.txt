in .   44  romae cicero curio s. d. ego uero iam te nec hortor nec rogo ut domum redeas; quin hinc ipse euolare cupio et aliquo peruenire 'ubi nec pelopidarum nomen nec facta audiam'. incredibile est quam turpiter mihi facere uidear qui his rebus intersim. ne tu uideris multo ante prouidisse quid impenderet tum cum hinc profugisti. quamquam haec etiam auditu acerba sunt, tamen audire tolerabilius est quam uidere. in campo certe non fuisti cum hora secunda comitiis quaestori<i>s institutis sella q. maximi, quem illi consulem esse dicebant, posita esset; quo mortuo nuntiato sella sublata est. ille autem, qui comitiis tributis esset auspicatus, centuriata habuit, consulem hora septima renuntiauit, qui usque ad kal. ian. esset quae erant futurae mane postridie. ita caninio consule scito neminem prandisse. nihil tamen eo  consule mali factum est; fuit enim mirifica uigilantia, qui suo toto consulatu somnum non uiderit. haec tibi ridicula uidentur; non enim ades. quae si uideres, lacrimas non teneres. qui<d> si cetera scribam? sunt enim innumerabilia generis eiusdem. quae quidem ego non ferrem nisi me in philosophiae portum contulissem et nisi haberem socium studiorum meorum atticum nostrum. cuius quoniam proprium te esse scribis mancipio et nexo, meum autem usu et fructu, contentus isto sum. id enim est cuiusque proprium quo quisque fruitur atque utitur. sed haec alias pluribus.  acilius, qui in graeciam cum legionibus missus est, maximo meo beneficio est (bis enim est a me iudicio capitis rebus saluis defensus) et est homo non ingratus meque uehementer obseruat. ad eum de te diligentissime scripsi eamque epistulam cum hac epistula coniunxi. quam ille quo modo acceperit et quid tibi pollicitus sit uelim ad me scribas.