an uero, si actio ista popularis esset et si ullam partem aequitatis haberet aut iuris, c. gracchus eam reliquisset? scilicet tibi grauiorem dolorem patrui tui mors attulit quam c. graccho fratris, et tibi acerbior eius patrui mors est quem numquam uidisti quam illi eius fratris quicum concordissime uixerat, et simili iure tu ulcisceris patrui mortem atque ille persequeretur fratris, si ista ratione agere uoluisset, et par desiderium sui reliquit apud populum romanum labienus iste, patruus uester, quisquis fuit, ac ti. gracchus reliquerat. an pietas tua maior quam <c.> gracchi, an animus, an consilium, an opes, an auctoritas, an eloquentia? quae si in illo minima fuissent, tamen prae tuis facultatibus maxima putarentur. cum uero his rebus omnibus c. gracchus omnis uicerit, quantum interuallum tandem inter te atque illum interiectum putas? sed moreretur prius acerbissima morte miliens <c.> gracchus quam in eius contione carnifex consisteret; quem non modo foro sed etiam caelo hoc ac spiritu censoriae leges atque urbis domicilio carere uoluerunt. hic se popularem dicere audet, me alienum a commodis uestris, cum iste  omnis et suppliciorum et uerborum acerbitates non ex memoria uestra ac patrum uestrorum sed ex annalium monumentis atque ex regum commentariis conquisierit, ego omnibus meis opibus, omnibus consiliis, omnibus dictis atque factis repugnarim et restiterim crudelitati? nisi forte hanc condicionem uobis esse uoltis quam serui, si libertatis spem propositam non haberent, ferre nullo modo possent. misera est ignominia iudiciorum publicorum, misera multatio bonorum, miserum exsilium; sed tamen in omni calamitate retinetur aliquod uestigium libertatis. mors denique si proponitur, in libertate moriamur, carnifex uero et obductio capitis et nomen ipsum crucis absit non modo a corpore ciuium romanorum sed etiam a cogitatione, oculis, auribus. harum enim omnium rerum non solum euentus atque perpessio sed etiam condicio, exspectatio, mentio ipsa denique indigna ciue romano atque homine libero est. an uero seruos nostros horum suppliciorum omnium metu dominorum benignitas uindicta una liberat; nos a uerberibus, ab unco, a crucis denique terrore neque res gestae neque acta aetas neque uestri honores uindicabunt? quam ob rem fateor atque etiam, labiene, profiteor et prae me fero te ex illa crudeli, importuna, non tribunicia actione sed regia, meo consilio, uirtute, auctoritate esse depulsum. qua tu in actione quamquam omnia exempla maiorum, omnis leges, omnem auctoritatem senatus, omnis religiones atque auspiciorum publica iura neglexisti, tamen a me haec in hoc tam exiguo meo tempore non audies; liberum tempus nobis dabitur ad istam disceptationem. 