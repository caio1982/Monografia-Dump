quid hoc homine facias, aut quo ciuem importunum aut quo potius hostem tam sceleratum reserues? qui, ut omittam cetera quae sunt ei cum conlega immani impuroque coniuncta atque communia, hoc unum habet proprium, ut ex urbe expulerit, relegarit non dico equitem romanum, non ornatissimum atque optimum uirum, non amicissimum rei publicae ciuem, non illo ipso tempore una cum senatu et cum bonis omnibus casum amici reique publicae lugentem, sed ciuem romanum sine ullo iudicio ut edicto ex patria consul eiecerit. nihil acerbius socii et latini ferre soliti sunt quam se, id quod perraro accidit, ex urbe exire a con sulibus iuberi: atque illis erat tum reditus in suas ciuitates, ad suos lares familiaris, et in illo communi incommodo nulla in quemquam propria ignominia nominatim cadebat. hoc uero quid est? exterminabit ciuis romanos edicto consul a suis dis penatibus? expellet ex patria? deliget quem uolet, damnabit atque eiciet nominatim? hic si umquam uos eos qui nunc estis in re publica fore putasset, si denique imaginem iudiciorum aut simulacrum aliquod futurum in ciuitate reliquum credidisset, umquam ausus esset senatum de re publica tollere, equitum romanorum preces aspernari, ciuium denique omnium nouis et inauditis edictis ius libertatemque peruertere?  etsi me attentissimis animis summa cum benignitate auditis, iudices, tamen uereor ne quis forte uestrum miretur quid haec mea oratio tam longa aut tam alte repetita uelit, aut quid ad p. sesti causam eorum qui ante huius tribunatum rem publicam uexarunt delicta pertineant. mihi autem hoc propositum est ostendere, omnia consilia p. sesti mentemque totius tribunatus hanc fuisse, ut adflictae et perditae rei publicae quantum posset mederetur. ac si in exponendis uulneribus illis de me ipso plura dicere uidebor, ignoscitote; nam et illam meam cladem uos et omnes boni maximum esse rei publicae uulnus iudicastis, et p. sestius est reus non suo, sed meo nomine: qui cum omnem uim sui tribunatus in mea salute consumpserit, necesse est meam causam praeteriti temporis cum huius praesenti defensione esse coniunctam. 