 atticus  age, iam ista uideo fateorque esse magna. sed est in collegio uestro inter marcellum et appium optimos augures magna dissensio —nam eorum ego in libros incidi—cum alteri placeat auspicia ista ad utilitatem esse rei publicae composita, alteri disciplina uestra quasi diuinari uideatur posse. hac tu de re quaero quid sentias.   marcus  egone? diuinationem, quam graeci μαντικήν appellant, esse sentio, et huius hanc ipsam  partem, quae est in auibus ceterisque signis, <esse> disciplinae nostrae. s<i eni>m deos esse concedimus eorumque mente mundum regi, et e<os>dem hominum consulere generi, et posse nobis signa rerum futurarum ostendere, non uideo cur esse diuinationem negem.  sunt autem ea quae posui, ex quibus id quod uolumus efficitur et cogitur. iam uero permultorum exemplorum et nostra est plena res publica, et omnia regna omnesque populi cunctaeque gentes, <ex> augurum praedictis multa incredibiliter uera cecidisse. neque enim polyidi neque melampodis neque mopsi neque amphiarai neque calchantis neque heleni tantum nomen fuisset, neque tot nationes id ad hoc tempus retinuissent, <ut> phrygum, lycaonum, cilicum maximeque pisidarum, nisi uetustas ea certa esse docuisset. nec uero romulus noster auspicato urbem condidisset, neque atti naui nomen memoria floreret tam diu, nisi omnes hi multa ad ueritatem admirabilia dixissent. sed dubium non est quin haec disciplina et ars augurum euanuerit iam et uetustate et neglegentia. ita neque illi adsentio<r> qui hanc scientiam negat umquam in nostro collegio fuisse, neque illi qui esse etiam nunc putat. quae mihi uidetur apud maiores fuisse duplex ut ad rei publicae tempus non numquam, ad agendi consilium saepissime pertineret.  