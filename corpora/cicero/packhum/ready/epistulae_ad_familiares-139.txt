c .  id .  iun .   51 caelius ciceroni s. estne? uici? et tibi saepe, quod negaras discedens curaturum tibi, litteras mitto? est, si quidem perferuntur quas do.  atque hoc e[g]o diligentius facio quod, cum otiosus sum, plane ubi delectem otium meum non habeo. tu cum romae eras, hoc mihi certum ac iucundissimum uacanti negotium erat, tecum id oti tempus consumere; idque non mediocriter desidero, ut mihi non modo solus esse sed romae te profecto solitudo uideatur facta, et qui, quae mea neglegentia est, multos saepe dies ad te cum hic eras non accedebam, nunc cottidie non esse te ad quem cursitem discrucior.  maxime uero ut te dies noctesque quaeram competitor hirrus curat. quo modo illum putas auguratus tuum competitorem dolere et dissimulare me certiorem quam se candidatum? de quo ut quem optas quam primum nuntium accipias, tua medius fidius magis quam mea causa cupio. nam mea, si fio, fi<eri> forsitan cum locupletiore referat; sed hoc usque eo suaue est ut, si acciderit, tota uita risus nobis deesse non possit. est tanti. sed mehercules non multum m. octauium eorum odia quae hirrum premunt, quae permulta sunt, subleua<n>t.  quod ad philotimi liberti officium et bona milonis attinet, dedimus operam ut et philotimus quam honestissime miloni absenti eiusque necessariis satis faceret et secundum eius fidem et sedulitatem existimatio tua conseruaretur.  illud nunc a te peto, si eris, ut spero, otiosus, aliquod ad nos, ut intellegamus nos tibi curae esse, σύνταγμα conscribas. 'qui tibi istuc' inquis 'in mentem uenit, homini non inepto?' <cupio> aliquod ex tam multis tuis monumentis exstare quod nostrae amicitiae memoriam po<s>teris quoque prodat.  cuius modi uelim, puto, quaeris. tu citius, qui omnem nosti disciplinam, quod maxime conuenit excogitabis, genere tamen quod et ad nos pertineat et διδασκαλίαν quandam, ut uersetur inter manus, habeat.