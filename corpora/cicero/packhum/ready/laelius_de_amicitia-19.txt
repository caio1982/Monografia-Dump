omnino amicitiae conroboratis iam confirmatisque et ingeniis et aetatibus iudicandae sunt, nec, si qui ineunte aetate uenandi aut pilae studiosi fuerunt, eos habere necessarios, quos tum eodem studio praeditos dilexerunt. isto enim modo nutrices et paedagogi iure uetustatis plurimum beniuolentiae postulabunt; qui neglegendi quidem non sunt, sed alio quodam modo  <a>est<imandi>. aliter amicitiae stabiles permanere non possunt. dispares enim mores, disparia studia sequuntur, quorum dissimilitudo dissociat amicitias; nec ob aliam causam ullam boni improbis, improbi bonis amici esse non possunt, nisi quod tanta est inter eos, quanta maxima potest esse, morum studiorumque distantia. recte etiam praecipi potest in amicitiis, ne intemperata quaedam beniuolentia, quod persaepe fit, impediat magnas utilitates amicorum. nec enim, ut ad fabulas redeam, troiam neoptolemus capere potuisset, si lycomedem, apud quem erat educatus, multis cum lacrimis iter suum impedientem audire uoluisset. et saepe incidunt magnae res, ut discedendum sit ab amicis; quas qui impedire uult, quod desiderium non facile ferat, is et infirmus est mollisque natura et ob eam ipsam causam in amicitia parum iustus. atque in omni re considerandum est, et quid postules ab amico et quid patiare a te impetrari.  est etiam quaedam calamitas in amicitiis dimittendis non numquam necessaria; iam enim a sapientium familiaritatibus ad uulgares amicitias oratio nostra delabitur. erumpunt saepe uitia amicorum tum in ipsos amicos, tum in alienos, quorum tamen ad amicos redundet infamia. tales igitur amicitiae sunt remissione usus eluendae et, ut catonem dicere audiui, dissuendae magis quam discindendae, nisi quaedam admodum intolerabilis iniuria exarserit, ut neque rectum neque honestum sit nec fieri possit, ut non statim alienatio disiunctioque faciunda sit. sin autem aut morum aut studiorum commutatio quaedam, ut fieri solet, facta erit aut in rei publicae partibus dissensio intercesserit (loquor enim iam, ut paulo ante dixi, non de sapientium, sed de communibus amicitiis), cauendum erit, ne non solum amicitiae depositae, sed etiam inimicitiae susceptae uideantur. nihil est enim turpius quam cum eo bellum gerere, quocum familiariter uixeris. ab amicitia q. pompei meo nomine se remouerat, ut scitis, scipio;  propter dissensionem autem, quae erat in re publica, alienatus est a collega nostro metello; utrumque egit grauiter, auctoritate et offensione animi non acerba. quam ob rem primum danda opera est, ne qua amicorum discidia fiant; sin tale aliquid euenerit, ut extinctae potius amicitiae quam oppressae uideantur. cauendum uero, ne etiam in graues inimicitias conuertant se amicitiae; ex quibus iurgia, maledicta, contumeliae gignuntur. quae tamen si tolerabiles erunt, ferendae sunt, et hic honos ueteri amicitiae tribuendus, ut is in culpa sit, qui faciat, non, qui patiatur iniuriam. 