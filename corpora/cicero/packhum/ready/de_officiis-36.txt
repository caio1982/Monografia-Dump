atque id optimus quisque reapse ostendit et iudicat. quis enim est tam cupidus in perspicienda cognoscendaque rerum natura, ut, si ei tractanti contemplantique res cognitione dignissimas subito sit allatum periculum discrimenque patriae, cui subuenire opitularique possit, non illa omnia relinquat atque abiciat, etiamsi dinumerare se stellas aut metiri mundi magnitudinem posse arbitretur? atque hoc idem in parentis, in amici re aut periculo fecerit. quibus rebus intellegitur, studiis officiisque scientiae praeponenda esse officia iustitiae, quae pertinent ad hominum utilitatem, qua nihil homini esse debet antiquius. atque illi ipsi, quorum studia uitaque omnis in rerum cognitione uersata est, tamen ab augendis hominum utilitatibus et commodis non recesserunt. nam et erudierunt multos, quo meliores ciues utilioresque rebus suis publicis essent, ut thebanum epaminondam lysis pythagoreus, syracosium dionem plato multique multos, nosque ipsi, quicquid ad rem publicam attulimus, si modo aliquid attulimus, a doctoribus atque doctrina instructi ad eam et ornati accessimus. neque solum uiui atque praesentes studiosos discendi erudiunt atque docent, sed hoc idem etiam post mortem monumentis litterarum assequuntur. nec enim locus ullus est praetermissus ab iis, qui ad leges, qui ad mores, qui ad disciplinam rei publicae pertineret, ut otium  suum ad nostrum negotium contulisse uideantur. ita illi ipsi doctrinae studiis et sapientiae dediti ad hominum utilitatem suam intelligentiam prudentiamque potissimum conferunt; ob eamque etiam causam eloqui copiose, modo prudenter, melius est quam uel acutissime sine eloquentia cogitare, quod cogitatio in se ipsa uertitur, eloquentia complectitur eos, quibuscum communitate iuncti sumus. atque ut apium examina non fingendorum fauorum causa congregantur, sed cum congregabilia natura sint, fingunt fauos, sic homines, ac multo etiam magis, natura congregati adhibent agendi cogitandique sollertiam. itaque, nisi ea uirtus, quae constat ex hominibus tuendis, id est ex societate generis humani, attingat cognitionem rerum, soliuaga cognitio et ieiuna uideatur, [¹⁷itemque magnitudo animi remota communitate coniunctioneque humana feritas sit quaedam et immanitas.]¹⁷ ita fit, ut uincat cognitionis studium consociatio hominum atque communitas. 