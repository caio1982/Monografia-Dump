neque sane iam causa uidetur esse cur secernamus ea praecepta, quae de suasionibus tradenda sunt aut laudationibus, sunt enim pleraque communia, sed tamen suadere aliquid aut dissuadere grauissimae mihi personae uidetur esse; nam et sapientis est consilium explicare suum de maximis rebus et honesti et diserti, ut mente prouidere, auctoritate probare, oratione persuadere possis. atque haec in senatu minore apparatu agenda sunt; sapiens enim est consilium multisque aliis dicendi relinquendus locus, uitanda etiam ingeni ostentationis suspicio: contio capit  omnem uim orationis et grauitatem uarietatemque desiderat. ergo in suadendo nihil est optabilius quam dignitas; nam qui utilitatem petit, non quid maxime uelit suasor, sed quid interdum magis sequatur, uidet. nemo est enim, praesertim in tam clara ciuitate, quin putet expetendam maxime dignitatem, sed uincit utilitas plerumque, cum subest ille timor ea neglecta ne dignitatem quidem posse retineri. controuersia autem est inter hominum sententias aut in illo, utrum sit utilius; aut etiam, cum id conuenit, certatur, utrum honestati potius an utilitati consulendum sit; quae quia pugnare inter se saepe uidentur, qui utilitatem defendet, enumerabit commoda pacis, opum, potentiae, uectigalium, praesidi militum, ceterarum rerum, quarum fructum utilitate metimur, itemque incommoda contrariorum; qui ad dignitatem impellit, maiorum exempla, quae erant uel cum periculo gloriosa, conliget, posteritatis immortalem memoriam augebit, utilitatem ex laude nasci defendet semperque eam cum dignitate esse coniunctam. sed quid fieri possit aut non possit quidque etiam sit necesse aut non sit, in utraque re maxime est quaerendum; inciditur enim omnis [iam] deliberatio, si intellegitur non posse fieri aut si necessitas adfertur; et qui id docuit non uidentibus aliis, is plurimum uidit. ad consilium autem de re publica dandum caput est nosse rem publicam; ad dicendum uero probabiliter nosse mores ciuitatis, qui quia crebro mutantur, genus quoque orationis est saepe mutandum; et quamquam una fere uis est eloquentiae, tamen quia summa dignitas est populi, grauissima causa rei publicae, maximi motus multitudinis, genus quoque dicendi grandius quoddam et in lustrius esse adhibendum uidetur; maximaque pars orationis admouenda est ad animorum motus non numquam aut cohortatione aut commemoratione aliqua aut in spem aut in metum aut ad cupiditatem aut ad gloriam concitandos, saepe etiam a temeritate, iracundia, spe, iniuria, inuidia, crudelitate reuocandos. fit autem ut, quia maxima quasi oratoris scaena uideatur contionis esse, natura ipsa ad ornatius dicendi genus excitemur; habet enim multitudo uim quandam talem, ut, quem ad modum tibicen sine tibiis canere, sic orator sine multitudine audiente eloquens esse non possit. et cum sint populares multi uariique lapsus, uitanda est acclamatio aduersa populi, quae aut orationis peccato aliquo excitatur, si aspere, si arroganter, si turpiter, si sordide, si quo animi uitio dictum esse aliquid uidetur, aut hominum offensione uel inuidia, quae aut iusta est aut ex criminatione atque fama, aut res si displicet, aut si est in aliquo motu suae cupiditatis aut metus multitudo. his quattuor causis totidem medicinae opponuntur: tum obiurgatio, si est auctoritas; tum admonitio quasi lenior obiurgatio; tum promissio, si audierint, probaturos; tum deprecatio, quod est infirmum, sed non numquam utile. nullo autem loco plus facetiae prosunt et celeritas et breue aliquod dictum nec sine dignitate et cum lepore; nihil enim tam facile quam multitudo a tristitia et saepe ab acerbitate commode et breuiter et acute et hilare dicto deducitur. 