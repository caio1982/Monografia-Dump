de quo quidem tribunatu ita dictum <est> a q. hortensio ut eius oratio non defensionem modo uideretur criminum continere, sed etiam memoria dignam iuuentuti rei publicae capessendae auctoritatem disciplinamque praescribere. sed tamen, quoniam tribunatus totus p. sesti nihil aliud nisi meum nomen causamque sustinuit, necessario mihi de isdem rebus esse arbitror si non subtilius disputandum, at certe dolentius deplorandum. qua in oratione si asperius in quosdam homines inuehi uellem, quis non concederet ut eos, quorum sceleris furore uiolatus essem, uocis libertate perstringerem? sed agam moderate et huius potius tempori seruiam quam dolori meo: si qui occulte a salute nostra dissentiunt, lateant; si qui fecerunt aliquid aliquando atque eidem nunc tacent et quiescunt, nos quoque simus obliti; si qui se offerunt, insectantur, quoad ferri poterunt, perferemus, neque quemquam offendet oratio mea nisi qui se ita obtulerit ut in eum non inuasisse sed incucurrisse uideamur.  sed necesse est, ante quam de tribunatu p. sesti dicere incipiam, me totum superioris anni rei publicae naufragium exponere, in quo conligendo ac reficienda salute communi omnia reperientur p. sesti facta, dicta, consilia uersata. fuerat ille annus tam in re publica, iudices,† cum in magno motu et multorum timore intentus <est> arcus in me unum,  sicut uulgo ignari rerum loquebantur, re quidem uera in uniuersam rem publicam, traductione ad plebem furibundi hominis ac perditi, mihi irati, sed multo acrius oti et communis salutis inimici. hunc uir clarissimus mihique multis repugnantibus amicissimus, cn. pompeius, omni cautione, foedere, exsecratione deuinxerat nihil in tribunatu contra me esse facturum: quod ille nefarius ex omnium scelerum conluuione natus parum se foedus uiolaturum arbitratus <est>, nisi ipsum cautorem alieni periculi suis propriis periculis terruisset. hanc taetram immanemque beluam, uinctam auspiciis, adligatam more maiorum, constrictam legum sacratarum catenis, soluit subito lege curiata consul, uel, ut ego arbitror, exoratus uel, ut non nemo putabat, mihi iratus, ignarus quidem certe et imprudens impendentium tantorum scelerum et malorum. qui tribunus plebis felix in euertenda re publica fuit nullis suis neruis—qui enim in eius modi uita nerui esse potuerunt hominis fraternis flagitiis, sororiis stupris, omni inaudita libidine exsanguis?—sed fuit profecto quaedam illa rei publicae fortuna fatalis, ut ille caecus atque amens tribunus plebis nancisceretur—quid dicam? consules? hocine ut ego nomine appellem euersores huius imperi, proditores uestrae dignitatis, hostis bonorum omnium, qui ad delendum senatum, adfligendum equestrem ordinem, exstinguenda omnia iura atque instituta maiorum se illis fascibus ceterisque insignibus summi honoris atque imperi ornatos esse arbitrabantur? quorum, per deos  immortalis, si nondum scelera uulneraque inusta rei publicae uultis recordari, uultum atque incessum animis intuemini: facilius eorum facta occurrent mentibus uestris, si ora ipsa oculis proposueritis. 