at uidete hominis diligentiam, si aut rullum <illud> cogitasse aut si rullo potuisse in mentem uenire arbitramini. uiderunt ei qui haec machinabantur, si uobis ex omni populo deligendi potestas esset data, quaecumque res esset in qua fides, integritas, uirtus, auctoritas quaereretur, uos eam sine dubitatione ad cn. pompeium principem delaturos. etenim quem unum ex cunctis delegissetis ut eum omnibus omnium gentium bellis terra et mari praeponeretis, certe in  x uiris faciendis siue fides haberetur siue honos, et committi huic optime et ornari hunc iustissime posse intellegebant. itaque excipitur hac lege non adulescentia, non legitimum aliquod impedimentum, non potestas, non magistratus ullus aliis negotiis ac legibus impeditus, reus  denique quo minus  x uir fieri possit, non excipitur; cn. pompeius excipitur, ne cum p. rullo—taceo de ceteris — x uir fieri possit. praesentem enim profiteri iubet, quod nulla alia in lege umquam fuit ne in eis quidem magistratibus quorum certus ordo est, ne, si accepta lex esset, illum sibi conlegam ascriberetis custodem ac uindicem cupiditatum. hic, quoniam uideo uos hominis dignitate et contumelia legis esse commotos, renouabo illud quod initio dixi, regnum comparari, libertatem uestram hac lege funditus tolli. an uos aliter existimabatis? cum ad omnia uestra pauci homines cupiditatis oculos adiecissent, non eos in primis id acturos ut ex omni custodia uestrae libertatis, ex omni potestate, curatione, patrocinio uestrorum commodorum cn. pompeius depelleretur? uiderunt et uident, si per imprudentiam uestram, neglegentiam meam legem incognitam acceperitis, fore uti postea cognitis insidiis, cum  x uiros creetis, tum uitiis omnibus et sceleribus legis cn. pompei praesidium opponendum putetis. et hoc paruum argumentum uobis erit, a certis hominibus dominationem potestatemque omnium rerum quaeri, cum uideatis eum quem custodem uestrae libertatis fore uideant expertem fieri dignitatis? 