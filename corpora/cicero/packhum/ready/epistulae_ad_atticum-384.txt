ui kal .  mai .   44  in puteolano <cicero attico sal.> septimo denique die litterae mihi redditae sunt quae erant a te xiii  kal. datae; quibus quaeris, idque etiam me ipsum nescire arbitraris, utrum magis tumulis prospectuque an ambulatione ἁλιτενεῖ delecter. est mehercule, ut dicis, utriusque loci tanta amoenitas ut dubitem utra anteponenda sit. 'ἀλλ’ οὐ δαιτὸς ἐπηράτου ἔργα μέμηλεν, ἀλλὰ λίην μέγα πῆμα, διοτρεφές, εἰσορόωντες δείδιμεν· ἐν δοιῇ δὲ σαωσέμεν ἢ ἀπολέσθαι.' quamuis enim tu magna et mihi iucunda scripseris de d. bruti aduentu ad suas legiones, in quo spem maximam uideo, tamen, si est bellum ciuile futurum (quod certe erit si sextus in armis permanebit, quem permansurum esse certo scio), quid nobis faciendum sit ignoro. neque enim iam licebit, quod caesaris bello licuit, neque huc neque illuc. quemcumque enim haec pars perditorum laetatum caesaris morte putauit (laetitiam autem apertissime tulimus omnes), hunc in hostium numero habebit; quae res ad caedem maximam spectat. restat ut in castra sexti aut, si forte, bruti nos conferamus, res odiosa et aliena nostris aetatibus, incerto exitu belli—et nescio quo pacto tibi ego possim, mihi tu dicere 'τέκνον ἐμόν, οὔ τοι δέδοται πολεμήια ἔργα, ἀλλὰ σύ γ’ ἱμερόεντα μετέρχεο ἔργα λόγοιο'. sed haec fors uiderit, ea quae talibus in rebus plus quam ratio potest. nos autem id uideamus quod in nobis ipsis esse debet, ut  quicquid acciderit fortiter et sapienter feramus et accidisse hominibus meminerimus, nosque cum multum litterae tum non minimum idus quoque martiae consolentur.  suscipe nunc meam deliberationem qua sollicitor; ita multa ueniunt in mentem in utramque partem. <si> proficiscor, ut constitueram, legatus in graeciam, caedis impendentis periculum non nihil uitare uideor, sed casurus in aliquam uituperationem quod rei publicae defuerim tam graui tempore. sin autem mansero, fore me quidem uideo in discrimine, sed accidere posse suspicor ut prodesse possim rei publicae. iam illa consilia priuata sunt, quod sentio ualde esse utile ad confirmationem ciceronis me illuc uenire; nec alia causa profectionis mihi ulla fuit tum cum consilium cepi legari a caesare. tota igitur hac de re, ut soles si quid ad me pertinere putas, cogitabis.  redeo nunc ad epistulam tuam. scribis enim esse rumores me ad lacum quod habeo uenditurum, minusculam uero uillam utique quinto traditurum uel impenso pretio, quo introducatur, ut tibi quintus filius dixerit, dotata aquilia. ego uero de uenditione nihil cogito, nisi quid quod magis me delectet inuenero. quintus autem de emendo nihil curat hoc tempore; satis enim torquetur debitione dotis, in qua mirificas egnatio gratias agit. a ducenda autem uxore sic abhorret ut libero lectulo neget esse quicquam iucundius. sed haec quoque hactenus.  redeo enim ad miseram seu nullam potius rem publicam. m. antonius ad me scripsit de restitutione sex. cloeli; quam honorifice, quod ad me attinet, ex ipsius litteris cognosces (misi enim tibi exemplum); quam dissolute, quam turpiter quamque  ita perniciose ut non numquam caesar desiderandus esse uideatur, facile existimabis. quae enim caesar numquam neque fecit neque fecisset neque passus esset, ea nunc ex falsis eius commentariis proferuntur. ego autem antonio facillimum me praebui. etenim ille, quoniam semel induxit animum sibi licere quod uellet, fecisset nihilo minus me inuito. itaque mearum quoque litterarum misi tibi exemplum.