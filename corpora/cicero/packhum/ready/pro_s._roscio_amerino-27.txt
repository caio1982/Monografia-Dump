uidete iam porro cetera, iudices, ut intellegatis fingi maleficium nullum posse quo iste sese non contaminarit. in rebus minoribus socium fallere turpissimum est aequeque turpe atque illud de quo ante dixi; neque iniuria, propterea quod auxilium sibi se putat adiunxisse qui cum altero rem communicauit. ad cuius igitur fidem confugiet, cum per eius fidem laeditur cui se commiserit? atque ea sunt anim aduertenda peccata maxime quae difficillime praecauentur. tecti esse ad alienos possumus, intimi multa apertiora uideant necesse est; socium cauere qui possumus? quem etiam si metuimus, ius offici laedimus. recte igitur maiores eum qui socium fefellisset in uirorum bonorum numero non putarunt haberi oportere. at uero t. roscius non unum rei pecuniariae socium fefellit, quod, tametsi graue est, tamen aliquo modo posse ferri uidetur, uerum nouem homines honestissimos, eiusdem muneris, legationis, offici mandatorumque socios, induxit, decepit, destituit, aduersariis tradidit, omni fraude et perfidia fefellit; qui de scelere suspicari eius nihil potuerunt, socium offici metuere non debuerunt, eius malitiam non uiderunt, orationi uanae crediderunt. itaque nunc illi homines honestissimi propter istius insidias parum putantur cauti prouidique fuisse; iste qui initio proditor fuit, deinde perfuga, qui primo sociorum consilia aduersariis enuntiauit, deinde societatem cum ipsis aduersariis coiit, terret etiam nos ac minatur tribus praediis, hoc est praemiis sceleris, ornatus. in eius modi uita, iudices, in his tot tantisque flagitiis hoc quoque maleficium de quo iudicium est reperietis. etenim quaerere ita debetis: ubi multa auare, multa audacter, multa improbe, multa perfidiose facta uidebitis, ibi scelus quoque latere inter illa tot flagitia putatote. tametsi hoc quidem minime latet quod ita promptum et propositum est ut non ex illis maleficiis quae in illo constat esse hoc intellegatur uerum ex hoc etiam, si quo de illorum forte dubitabitur, conuincatur. quid tandem, quaeso,  iudices? num aut ille lanista omnino iam a gladio recessisse uidetur aut hic discipulus magistro tantulum de arte concedere? par est auaritia, similis improbitas, eadem impudentia, gemina audacia. 