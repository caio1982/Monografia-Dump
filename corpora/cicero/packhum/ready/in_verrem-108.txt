etenim deinceps uideamus herbitensis ciuitas honesta et antea copiosa quem ad modum spoliata ab isto ac uexata sit. at quorum hominum! summorum aratorum, remotissimorum a foro, iudiciis, controuersiis, quibus parcere et consulere, homo impurissime, et quod genus hominum  studiosissime conseruare debuisti. primo anno uenierunt eius agri decumae tritici modium  xuiii . atidius, istius item minister in decumis, cum emisset et praefecti nomine cum uenisset herbitam cum ueneriis, locusque ei publice quo deuerteretur datus esset, coguntur herbitenses ei lucri dare tritici modium  xxxuiii dccc, cum decumae uenissent tritici modium  xuiii . atque hoc tantum lucri coguntur dare publice tum cum iam priuatim aratores ex agris spoliati atque exagitati decumanorum iniuriis profugissent. anno secundo cum emisset apronius decumas tritici modium xxu dccc  et ipse herbitam cum illa sua praedonum copia manuque uenisset, populus publice coactus est ei conferre lucri tritici modium  xxi  et accessionis hs ∞ ∞. de accessione dubito an apronio ipsi data sit merces operae atque impudentiae: de tritici quidem numero tanto quis potest dubitare quin ad istum praedonem frumentarium sicut agyrinense frumentum peruenerit? anno tertio uero in hoc agro consuetudine usus est regia. solere aiunt reges barbaros persarum ac syrorum pluris uxores habere, his autem uxoribus ciuitates attribuere hoc modo: haec ciuitas mulieri in redimiculum praebeat, haec in collum, haec in crinis. ita populos habent uniuersos non solum conscios libidinis suae, uerum etiam administros. eandem istius, qui se regem siculorum esse dicebat, licentiam libidinemque fuisse cognoscite. 