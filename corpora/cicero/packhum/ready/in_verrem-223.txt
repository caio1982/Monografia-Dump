accipit nauis sociorum atque amicorum cleomenes syracusanus. quid primum aut accusem aut querar? siculone homini legati, quaestoris, praetoris denique potestatem, honorem, auctoritatem dari? si te impediebat ista conuiuiorum mulierumque occupatio, ubi quaestores, ubi legati, ubi ternis denariis aestimatum frumentum, ubi muli, ubi tabernacula, ubi tot tantaque ornamenta magistratibus et legatis a senatu populoque romano permissa et data, denique ubi praefecti, ubi tribuni tui? si ciuis romanus dignus isto negotio nemo fuit, quid ciuitates quae in amicitia fideque populi romani perpetuo manserant? ubi segestana, ubi centuripina ciuitas? quae cum officiis fide uetustate, tum etiam cognatione populi romani nomen attingunt. o di immortales! quid? si harum ipsarum ciuitatum militibus, nauibus, nauarchis syracusanus cleomenes iussus est imperare, non omnis honos ab isto dignitatis, aequitatis, officique sublatus est? ecquod in sicilia bellum gessimus quin centuripinis sociis, syracusanis hostibus uteremur? atque haec ego ad memoriam uetustatis, non ad contumeliam ciuitatis referri uolo. itaque ille uir clarissimus summusque imperator, m. marcellus, cuius uirtute captae, misericordia conseruatae sunt syracusae, habitare in ea parte urbis quae  in insula est syracusanum neminem uoluit; hodie, inquam, syracusanum in ea parte habitare non licet; est enim locus quem uel pauci possent defendere. committere igitur eum non fidelissimis hominibus noluit, simul quod ab illa parte urbis nauibus aditus ex alto est; quam ob rem qui nostros exercitus saepe excluserant, iis claustra loci committenda non existimauit. uide quid intersit inter tuam libidinem maiorumque auctoritatem, inter amorem furoremque tuum et illorum consilium atque prudentiam. illi aditum litoris syracusanis ademerunt, tu imperium maritimum concessisti; illi habitare in eo loco syracusanum, qua naues accedere possent, noluerunt, tu classi et nauibus syracusanum praeesse uoluisti; quibus illi urbis suae partem ademerunt, iis tu nostri imperi partem dedisti, et quorum sociorum opera syracusani nobis dicto audientes sunt, eos syracusano dicto audientis esse iussisti. 