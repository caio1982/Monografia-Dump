<anhe>litu aetnam ardere dicunt, sic uerrem obruissem sicilia teste tota. tu uero comperendinasti uno teste producto. at quo teste, di immortales! non satis quod uno, non quod ignoto, non quod leui; etiamne ualerio teste primam actionem confecisti, qui patris tui beneficio ciuitate donatus gratiam tibi non inlustribus officiis, sed manifesto periurio rettulit? quod si te omen nominis uestri forte duxit, nos tamen id more maiorum, quia faustum putamus, non ad perniciem, uerum ad salutem interpretamur. sed omnis ista celeritas ac festinatio, quod inquisitionem, quod priorem actionem totam sustulisti, illud patefecit et inlustrauit quod occultum tamen non erat, non esse hoc iudicium iudici, sed comitiorum consularium causa comparatum.  hic ego appium claudium, consulem fortissimum atque  ornatissimum uirum mecumque, ut spero, fideli in gratiam reditu firmoque coniunctum, nullo loco, iudices, uituperabo. fuerint enim eae partes aut eius quem id facere dolor et suspicio sua coegit, aut eius qui has sibi partis depoposcit, quod aut non animaduertebat quem uiolaret, aut facilem sibi fore in gratiam reditum arbitrabatur; ego tantum dicam quod et causae satis et in illum minime durum aut asperum possit esse. quid enim habet turpitudinis appium claudium m. scauro esse inimicum? quid? auus eius p. africano non fuit, quid? mihi ipsi idem iste, quid? ego illi? quae inimicitiae dolorem utrique nostrum fortasse aliquando, dedecus uero certe numquam attulerunt. successori decessor inuidit, uoluit eum quam maxime offensum quo magis ipsius memoria excelleret; res non modo non abhorrens a consuetudine sed usitata etiam et ualde peruagata. neque uero tam haec ipsa cotidiana res appium claudium illa humanitate et sapientia praeditum per se ipsa mouisset, nisi hunc c. claudi, fratris sui, competitorem fore putasset. qui siue patricius siue plebeius esset—nondum enim certum constituerat—cum hoc sibi contentionem fore putabat, appius autem hoc maiorem etiam quod illum in pontificatus petitione, in saliatu, in ceteris meminerat fuisse patricium. quam ob rem se consule neque repelli fratrem uolebat neque, iste si patricius esset, parem scauro fore uidebat, nisi hunc aliquo aut metu aut infamia perculisset. ego id fratri in honore fratris amplissimo non concedendum putem, praesertim qui quid amor fraternus ualeat paene praeter  ceteros sentiam? at enim frater iam non petit. quid tum? si ille retentus a cuncta asia supplice, si a negotiatoribus, si a publicanis, si ab omnibus sociis, ciuibus exoratus anteposuit honori suo commoda salutemque prouinciae, propterea putas semel exulceratum animum tam facile potuisse sanari? quamquam in istis omnibus rebus, praesertim apud homines barbaros, opinio plus ualet saepe quam res ipsa. persuasum est sardis se nihil appio gratius esse facturos quam si de scauri fama detraxerint; multorum etiam spe commodorum praemiorumque ducuntur; omnia consulem putant posse, praesertim ultro pollicentem. de quo plura iam non dicam. quamquam ea quae dixi non secus dixi quam si eius frater essem, non is qui et est et qui multa dixit, sed is qui ego esse in meum consueui. generi igitur toti accusationis resistere, iudices, debetis, in quo nihil more, nihil modo, nihil considerate, nihil integre, contra improbe, turbide, festinanter, rapide omnia conspiratione, imperio, auctoritate, spe, minis uidetis esse suscepta. 