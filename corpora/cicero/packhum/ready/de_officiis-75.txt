plenus est sextus liber de officiis hecatonis talium quaestionum, sitne boni uiri in maxima caritate annonae familiam non alere. in utramque partem disputat, sed tamen ad extremum utilitate, ut putat, officium dirigit magis quam humanitate. quaerit, si in mari iactura facienda sit, equine pretiosi potius iacturam faciat an seruuli uilis. hic alio res familiaris,  alio ducit humanitas. "si tabulam de naufragio stultus arripuerit, extorquebitne eam sapiens, si potuerit?" negat, quia sit iniurium. quid? dominus nauis eripietne suum? minime, non plus quam [si] nauigantem in alto eicere de naui uelit, quia sua sit. quoad enim peruentumst eo, quo sumpta nauis est, non domini est nauis, sed nauigantium. quid? si una tabula sit, duo naufragi, eique sapientes, sibine uterque rapiat an alter cedat alteri? cedat uero, sed ei, cuius magis intersit uel sua uel rei publicae causa uiuere. quid? si haec paria in utroque? nullum erit certamen, sed quasi sorte aut micando uictus alteri cedet alter quid? si pater fana expilet, cuniculos agat ad aerarium, indicetne id magistratibus filius? nefas id quidem est, quin etiam defendat patrem si arguatur. non igitur patria praestat omnibus officiis? immo uero, sed ipsi patriae conducit pios habere ciues in parentes. quid? si tyrannidem occupare, si patriam prodere conabitur pater, silebitne filius? immo uero obsecrabit patrem, ne id faciat. si nihil proficiet, accusabit, minabitur etiam; ad extremum, si ad perniciem patriae res spectabit, patriae salutem anteponet saluti patris. quaerit etiam, si sapiens adulterinos nummos acceperit imprudens pro bonis, cum id nescierit, soluturusne sit eos, si cui debeat, pro bonis. diogenes ait,  antipater negat, cui potius assentior. qui uinum fugiens uendat sciens, debeatne dicere. non necesse putat diogenes, antipater uiri boni existimat. hae sunt quasi controuersiae [iura] stoicorum. in mancipio uendundo dicendane uitia, non ea, quae nisi dixeris, redhibeatur mancipium iure ciuili, sed haec, mendacem esse, aleatorem, furacem, ebriosum. alteri dicenda uidentur, alteri non uidentur. si quis aurum uendens orichalcum se putet uendere, indicetne ei uir bonus aurum illud esse, an emat denario, quod sit mille denarium? perspicuum est iam et quid mihi uideatur et quae sit inter eos philosophos, quos nominaui, controuersia. 