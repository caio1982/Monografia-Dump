uel cumano c .  u kal .  nou .   44 <cicero attico sal.> dolabella, uir optimus, etsi, cum haec scribebam secunda mensa apposita, uenisse eum ad baias audiebam, tamen ad me ex formiano scripsit, quas litteras cum e balineo exissem accepi, sese de attributione omnia summa fecisse. uettienum accusat (tricatur scilicet ut monetalis), sed ait totum negotium sestium  nostrum suscepisse, optimum quidem illum uirum nostrique amantissimum. quaero autem quid tandem sestius in hac re facere possit quod non qui<ui>s nostrum. sed si quid praeter spem erit, facies ut sciam; sin est, ut arbitror, negotium perditum, scribes tamen, neque ista res commouebit.  nos hic φιλοσοφοῦμεν (quid enim aliud?) et τὰ περὶ τοῦ καθ<ήκ>οντος magnifice explicamus προσφωνοῦμενque ciceroni. qua de re enim potius pater filio? deinde alia. quid quaeris? exstabit opera peregrinationis huius. uarronem hodie aut cras uenturum putabant. ego autem in pompeianum properabam, non quo hoc loco quicquam pulchrius, sed interpellatores illic minus molesti. sed perscribe, quaeso, quae causa sit myrtilo (poenas quidem illum pependisse audiui) et satisne pateat unde corruptus.  haec cum scriberem, tantum quod existimabam ad te orationem esse perlatam. hui, quam timeo quid existimes! etsi quid ad me? quae non sit foras proditura nisi re publica recuperata; de quo quid sperem non audeo scribere.