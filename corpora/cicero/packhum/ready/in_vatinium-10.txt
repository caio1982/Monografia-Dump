ac si haec omnia contemnis ac despicis, quod ita tibi persuaseris, ut palam dictitas, te dis hominibusque inuitis amore in te incredibili quodam c. caesaris omnia quae uelis consecuturum, ecquid audieris, ecquisnam tibi dixerit c. caesarem nuper aquileiae, cum de quibusdam esset mentio facta, dixisse c. alfium praeteritum permoleste tulisse, quod in homine summam fidem probitatemque cognosset, grauiterque etiam se ferre praetorem aliquem esse factum qui a suis rationibus dissensisset; tum quaesisse quendam, de uatinio quem ad modum ferret; illum respondisse uatinium in tribunatu gratis nihil fecisse; qui  omnia in pecunia posuisset honore animo aequo carere debere. quod si ipse, qui te suae dignitatis augendae causa, periculo tuo, nullo suo delicto, ferri praecipitem est facile passus, tamen te omni honore indignissimum iudicat, si te uicini, si adfines, si tribules ita oderunt ut repulsam tuam triumphum suum duxerint, si nemo aspicit quin ingemescat, nemo mentionem facit quin exsecretur, si uitant, fugiunt, audire de te nolunt, cum uiderunt, tamquam auspicium malum detestantur, si cognati respuunt, tribules exsecrantur, uicini metuunt, adfines erubescunt, strumae denique ab ore improbo demigrarunt et aliis iam se locis conlocarunt, si es odium publicum populi, senatus, uniuersorum hominum rusticanorum,—quid est quam ob rem praeturam potius exoptes quam mortem, praesertim cum popularem te uelis esse neque ulla re populo gratius facere possis?  sed ut aliquando audiamus quam copiose mihi ad rogata respondeas, concludam iam interrogationem meam teque in extremo pauca de ipsa causa rogabo. quaero quae tanta in te uanitas, tanta leuitas fuerit ut in hoc iudicio t. annium isdem uerbis laudares quibus eum uerbis laudare et boni uiri et boni ciues consuerunt, cum in eundem nuper ab eadem illa taeterrima furia productus ad populum cupidissime falsum testimonium dixeris? an erit haec optio et potestas tua, ut, cum clodianas operas et facinerosorum hominum et perditorum manum uideris, milonem dicas, id quod in contione dixisti, gladiatoribus et bestiariis obsedisse rem publicam: cum autem ad talis uiros ueneris, non audeas ciuem singulari uirtute, fide, constantia uituperare? sed cum t. annium tanto opere laudes et clarissimo uiro non nullam laudatione tua labeculam adspergas—in illorum enim numero mauult t. annius esse qui a te uituperantur:  uerum tamen quaero, cum in re publica administranda t. annio cum p. sestio consiliorum omnium societas fuerit —id quod non solum bonorum, uerum etiam improborum iudicio declaratum est; est enim reus uterque ob eandem causam et eodem crimine, alter die dicta ab eo quem tu unum improbiorem esse quam te <non> numquam soles confiteri, alter tuis consiliis, illo tamen adiuuante—quaero qui possis eos quos crimine coniungis testimonio diiungere? extremum illud est quod mihi abs te responderi uelim, cum multa in albinouanum de praeuaricatione diceres, dixerisne nec tibi placuisse nec oportuisse sestium de ui reum fieri? quauis lege, quouis crimine accusandum potius fuisse? etiam illud dixeris, causam milonis, fortissimi uiri, coniunctam cum hoc existimari? quae pro me a sestio facta sint, bonis esse grata? non coarguo inconstantiam orationis ac testimoni tui—quas enim huius actiones probatas bonis esse dicis, in eas plurimis uerbis testimonium dixisti; quicum autem eius causam periculumque coniungis, eum summis laudibus extulisti: sed hoc quaero, num p. sestium, qua lege accusandum omnino fuisse negas, ea lege condemnari putes oportere? aut, si te in testimonio consuli noles, ne quid tibi auctoritatis a me tributum esse uideatur, dixerisne in eum testimonium de ui quem negaris reum omnino de ui fieri debuisse? 