Quod si solis aues tectos cognoscere cursus, ortus signorum nocturno tempore uises: nam semper signum exoriens Titan trahit unum. Sin autem officiens signis mons obstruet altus aut adiment lucem caeca caligine nubes, certas ipse notas caeli de tegmine sumens,  ortus atque obitus omnis cognoscere possis: quae simul existant cernes, quae tempore eodem praecipitent obitum nocturno tempore nosces.  Nam simul ac primo supera se lumine Cancer extulit, extemplo cedit delapsa Corona et loca conuisit cauda tenus infera Piscis: dimidiam retinet stellis distincta Corona partem etiam supera, atque alia de parte repulsa est. Quam tamen insequitur Piscis, nec totus ad umbras iactus, sed supero contectus corpore cedit; atque umeros usque a genibus clarumque recondit Anguitenens ualidis magnum a ceruicibus Anguem. Iam uero Arctophylax non aequa parte secatur: nam breuior clara caeli de parte uidetur, amplior infernas depulsus possidet umbras. Quattuor hic obiens secum deducere signa signifero solet ex orbi; tum serius ipse, cum supera sese satiauit luce, recedit, post mediam labens claro cum corpore noctem. Haec obscura tenens conuestit sidera tellus. [Dimidiam retinet stellis distincta Corona] At parte ex alia claris cum lucibus enat  Orion, umeris et lato pectore fulgens, et dextra retinens non cassum luminis ensem. 