sept .   46(?) m. cicero trebiano s. ego quanti te faciam semperque fecerim quantique me a te fieri intellexerim sum mihi ipse testis. nam et consilium tuum, uel casus potius, diutius in armis ciuilibus commorandi semper mihi magno dolori fuit et hic euentus, quod tardius quam est aequum et quam ego uellem reciperas fortunam et dignitatem tuam, mihi non minori curae est quam tibi semper fuerunt casus mei. itaque et postumuleno et sestio et saepissime attico nostro proximeque theudae, liberto tuo, totum me patefeci et haec iis singulis saepe dixi, quacumque re possem, me tibi et liberis tuis satis facere cupere; idque tu ad tuos uelim scribas, haec quidem certe quae in potestate mea sunt, ut operam, consilium, rem, fidem meam sibi ad  omnis res paratam putent. si auctoritate et gratia tantum possem quantum in ea re publica de qua ita meritus sum posse deberem, tu quoque is esses qui fuisti, cum omni gradu amplissimo dignissimus tum certe ordinis tui facile princeps. sed quoniam eodem tempore eademque de causa nostrum uterque cecidit, tibi et illa polliceor quae supra scripsi, quae sunt adhuc mea, et ea quae praeterea uideor mihi ex aliqua parte retinere tamquam ex reliquiis pristinae dignitatis. neque enim ipse caesar, ut multis rebus intellegere potui, est alienus a nobis et omnes fere familiarissimi eius casu deuincti magnis meis ueteribus officiis me diligenter obseruant et colunt. itaque, si qui mihi erit aditus de tuis fortunis, id est de tua incolumitate, in qua sunt omnia, agendi, quod quidem cottidie magis ex eorum sermonibus adducor ut sperem, agam per me ipse et moliar.  singula persequi non est necesse; uniuersum studium meum et beneuolentiam ad te defero. sed magni [mea] interest hoc tuos omnis scire, quod tuis litteris fieri potest ut intellegant, omnia ciceronis patere trebiano. hoc eo pertinet ut nihil existiment esse tam difficile quod non pro te mihi susceptum iucundum sit futurum.