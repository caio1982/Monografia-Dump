iii non .  iun .   60(?)  anti (?) cicero attico sal. kal. iun. eunti mihi antium et gladiatores m. metelli cupide relinquenti uenit obuiam tuus puer. is mihi litteras abs te et commentarium consulatus mei graece scriptum reddidit. in  quo laetatus sum me aliquanto ante de isdem rebus graece item scriptum librum l. cossinio ad te perferendum dedisse; nam si ego tuum ante legissem, furatum me abs te esse diceres. quamquam tua illa (legi enim libenter) horridula mihi atque incompta uisa sunt, sed tamen erant ornata hoc ipso quod ornamenta neglexerant, et, ut mulieres, ideo bene olere quia nihil olebant uidebantur. meus autem liber totum isocrati myrothecium atque omnis eius discipulorum arculas ac non nihil etiam aristotelia pigmenta consumpsit. quem tu corcyrae, ut mihi aliis litteris significas, strictim attigisti, post autem, ut arbitror, a cossinio accepisti. quem tibi ego non essem ausus mittere nisi eum lente ac fastidiose probauissem. quamquam ad me rescripsit iam rhodo posidonius se, nostrum illud ὑπόμνημα <cum> legeret, quod ego ad eum ut ornatius de isdem rebus scriberet miseram, non modo non excitatum esse ad scribendum sed etiam plane deterritum. quid quaeris? conturbaui graecam nationem. ita uulgo qui instabant ut darem sibi quod ornarent, iam exhibere mihi molestiam destiterunt. tu, si tibi placuerit liber, curabis ut et athenis sit et in ceteris oppidis graeciae. uidetur enim posse aliquid nostris rebus lucis adferre.  oratiunculas autem et quas postulas et pluris etiam mittam, quoniam quidem ea quae nos scribimus adulescentulorum studiis excitati te etiam delectant. fuit enim mihi commodum, quod in eis orationibus quae philippicae nominantur enituerat tuus ille ciuis demosthenes et quod se ab hoc refractariolo iudiciali dicendi genere abiunxerat ut σεμνότερός τις et πολιτικώτερος uideretur, curare ut meae quoque essent orationes quae consulares nominarentur. quarum una est in senatu kalendis  ianuariis, altera ad populum de lege agraria, tertia de othone, quarta pro rabirio, quinta de proscriptorum filiis, sexta cum prouinciam in contione deposui, septima qua catilinam emisi, octaua quam habui ad populum postridie quam catilina profugit, nona in contione quo die allobroges †inuocarunt†, decima in senatu nonis decembribus. sunt praeterea duae breues, quasi ἀποσπασμάτια legis agrariae. hoc totum σῶμα curabo ut habeas. et quoniam te cum scripta tum res meae delectant, isdem ex libris perspicies et quae gesserim et quae dixerim; aut ne poposcisses. ego enim tibi me non offerebam.  quod quaeris quid sit quod te arcessam ac simul impeditum te negotiis esse significas, neque recusas quin, non modo si opus sit sed etiam si uelim, accurras, nihil sane est necesse, uerum tamen uidebare mihi tempora peregrinationis commodius posse discribere. nimis abes diu, praesertim cum sis in propinquis locis; neque nos te fruimur et tu nobis cares. ac nunc quidem otium est, sed si paulo plus furor pulchelli progredi posset, ualde ego te istinc excitarem. uerum praeclare metellus impedit et impediet. quid quaeris? est consul φιλόπατρις et, ut semper iudicaui, natura bonus.  ille autem non simulat, sed plane tribunus pl. fieri cupit. qua <de> re cum in senatu ageretur, fregi hominem et inconstantiam eius reprehendi qui romae tribunatum pl. peteret cum in sicilia hereditatem se petere dictitasset, neque magno opere dixi esse nobis laborandum, quod nihilo magis ei liciturum esset plebeio rem publicam perdere quam similibus eius  me consule patriciis esset licitum. iam cum se ille septimo die uenisse a freto neque sibi obuiam quemquam prodire potuisse et noctu se introisse dixisset in eoque se in contione iactasset, nihil ei noui dixi accidisse. ex sicilia septimo die romam: at tribus horis roma interamnam. noctu introisse: idem ante. 'non est itum obuiam: ne tum quidem cum iri maxime debuit.' quid quaeris? hominem petulantem modestum reddo non solum perpetua grauitate orationis sed etiam hoc genere dictorum. itaque iam familiariter cum ipso etiam cauillor ac iocor. quin etiam cum candidatum deduceremus, quaerit ex me num consuessem siculis locum gladiatoribus dare. negaui. 'at ego' inquit 'nouus patronus instituam. sed soror, quae tantum habeat consularis loci, unum mihi solum pedem dat.' 'noli' inquam 'de uno pede sororis queri; licet etiam alterum tollas.' 'non consulare' inquies 'dictum.' fateor; sed ego illam odi male consularem: 'ea est enim seditiosa, ea cum uiro bellum gerit', neque solum cum metello sed etiam cum fabio, quod eos nihili esse moleste fert.  quod de agraria lege scribis, sane iam uidetur refrixisse. quod me quodam modo molli bracchio de pompei familiaritate obiurgas, nolim ita existimes, me mei praesidi causa cum illo coniunctum esse; sed ita res erat instituta ut, si inter nos esset aliqua forte dissensio, maximas in re publica discordias uersari esset necesse. quod a me ita praecautum atque prouisum est, non ut ego de optima illa mea ratione decederem, sed ut ille esset  melior et aliquid de populari leuitate deponeret. quem de meis rebus, in quas eum multi incitarant, multo scito gloriosius quam de suis praedicare; sibi enim bene gestae, mihi conseruatae rei publicae dat testimonium. hoc facere illum mihi quam prosit nescio; rei publicae certe prodest. quid si etiam caesarem, cuius nunc uenti ualde sunt secundi, reddo meliorem? num tantum obsum rei publicae? quin etiam si mihi nemo inuideret, si omnes, ut erat aequum, fauerent, tamen non minus esset probanda medicina quae sanaret uitiosas partis rei publicae quam quae exsecaret. nunc uero, cum equitatus ille quem ego in cliuo capitolino te signifero ac principe collocaram senatum deseruerit, nostri autem principes digito se caelum putent attingere si mulli barbati in piscinis sint qui ad manum accedant, alia autem neglegant, nonne tibi satis prodesse uideor si perficio ut ii nolint obesse qui possunt?  nam catonem nostrum non tu amas plus quam ego; sed tamen ille optimo animo utens et summa fide nocet interdum rei publicae; dicit enim tamquam in platonis πολιτείᾳ, non tamquam in romuli faece, sententiam. quid uerius quam in iudicium uenire qui ob rem iudicandam pecuniam acceperit? censuit hoc cato et adsensit senatus: equites curiae bellum— non mihi, nam ego dissensi. quid impudentius publicanis renuntiantibus? fuit tamen retinendi ordinis causa facienda iactura. restitit et peruicit cato. itaque nunc, consule in carcere incluso, saepe item seditione commota, adspirauit nemo eorum quorum ego concursu itemque ii consules qui post me fuerunt  rem publicam defendere solebant. quid ergo? 'istos' inquies 'mercede conductos habebimus?' quid faciemus si aliter non possumus? an libertinis atque etiam seruis seruiamus? sed, ut tu ais, ἅλις σπουδῆς.  fauonius meam tribum tulit honestius quam suam, luccei perdidit. accusauit nasicam inhoneste, ac modeste tamen; dixit ita ut rhodi uideretur molis potius quam moloni operam dedisse. mihi quod defendissem leuiter suscensuit. nunc tamen petit iterum rei publicae causa. lucceius quid agat scribam ad te cum caesarem uidero, qui aderit biduo.  quod sicyonii te laedunt, catoni et eius aemulatori attribues seruilio. quid? ea plaga nonne ad multos bonos uiros pertinet? sed si ita placuit, laudemus, deinde in dissensionibus soli relinquamur.  amalthea mea te exspectat et indiget tui. tusculanum et pompeianum ualde me delectant, nisi quod me, illum ipsum uindicem aeris alieni, aere non corinthio sed hoc circumforaneo obruerunt. in gallia speramus esse otium. prognostica mea cum oratiunculis prope diem exspecta, et tamen quid cogites de aduentu tuo scribe ad nos. nam mihi pomponia nuntiari iussit te mense quintili romae fore. id a tuis litteris quas ad me de censu tuo miseras discrepabat.  paetus, ut antea ad te scripsi, omnis libros quos frater suus reliquisset mihi donauit. hoc illius munus in tua diligentia positum est. si me amas, cura ut conseruentur et ad me perferantur. hoc mihi nihil potest esse gratius. et cum graecos  tum uero latinos diligenter ut conserues uelim. tuum esse hoc munusculum putabo. ad octauium dedi litteras. cum ipso nihil eram locutus; neque enim ista tua negotia prouincialia esse putabam neque te in tocullionibus habebam. sed scripsi, ut debui, diligenter.