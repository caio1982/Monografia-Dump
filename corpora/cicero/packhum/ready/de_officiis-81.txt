est autem ius etiam bellicum fidesque iuris iurandi saepe cum hoste seruanda. quod enim ita iuratum est, ut mens conciperet fieri oportere, id seruandum est; quod aliter, id si non fecerit, nullum est periurium. ut, si praedonibus pactum pro capite pretium non attuleris, nulla fraus est, ne si iuratus quidem id non feceris. nam pirata non est ex perduellium numero definitus, sed communis hostis omnium; cum hoc nec fides debet nec ius iurandum esse commune. non enim falsum iurare periurare est, sed quod  ex animi tui sententia  iuraris, sicut uerbis concipitur more nostro, id non facere periurium est. scite enim euripides: "iuraui lingua, mentem iniuratam gero". regulus uero non debuit condiciones pactionesque bellicas et hostiles perturbare periurio. cum iusto enim et legitimo hoste res gerebatur, aduersus quem et totum ius fetiale et multa sunt iura communia. quod ni ita esset, numquam claros uiros senatus uinctos hostibus dedidisset. at uero t. ueturius et sp. postumius, cum iterum consules essent, quia, cum male pugnatum apud caudium esset, legionibus nostris sub iugum missis, pacem cum samnitibus fecerant, dediti sunt iis, iniussu enim populi senatusque fecerant. eodemque tempore ti. numicius, q. maelius, qui tum tribuni pl. erant, quod eorum auctoritate pax erat facta, dediti sunt, ut pax samnitium repudiaretur. atque huius deditionis ipse postumius, qui dedebatur, suasor et auctor fuit. quod idem multis annis post  c. mancinus, qui, ut numantinis, quibuscum sine senatus auctoritate foedus fecerat, dederetur, rogationem suasit eam, quam l. furius, sex. atilius ex senatus consulto ferebant; qua accepta est hostibus deditus. honestius hic quam q. pompeius, quo, cum in eadem causa esset, deprecante accepta lex non est. hic ea, quae uidebatur utilitas, plus ualuit quam honestas, apud superiores utilitatis species falsa ab honestatis auctoritate superata est. at non debuit ratum esse, quod erat actum per uim. quasi uero forti uiro uis possit adhiberi. cur igitur ad senatum proficiscebatur, cum praesertim de captiuis dissuasurus esset? quod maximum in eo est, id reprehenditis. non enim suo iudicio stetit, sed suscepit causam, ut esset iudicium senatus; cui nisi ipse auctor fuisset, captiui profecto poenis redditi essent. ita incolumis in patria regulus restitisset. quod quia patriae non utile putauit, idcirco sibi honestum et sentire illa et pati credidit. nam quod aiunt, quod ualde utile sit, id fieri honestum, immo uero esse, non fieri. est enim nihil utile, quod idem non honestum, nec quia utile, honestum, sed, quia honestum, utile. quare ex multis mirabilibus exemplis haud facile quis dixerit hoc exemplo aut laudabilius aut praestantius. 