repeto abs te, uerres, monumentum p. africani. causam siculorum quam suscepi relinquo, iudicium de pecuniis repetundis ne sit hoc tempore, segestanorum iniuriae neglegantur: basis p. scipionis restituatur, nomen inuicti imperatoris incidatur, signum pulcherrimum carthagine captum reponatur. haec abs te non siculorum defensor, non tuus accusator, non segestani postulant, sed is qui laudem gloriamque p. africani tuendam conseruandamque suscepit. non uereor ne hoc officium meum p. seruilio iudici non probem, qui cum res maximas gesserit monumentaque suarum rerum gestarum cum maxime constituat atque in iis elaboret profecto uolet haec non solum suis posteris uerum etiam omnibus uiris fortibus et bonis ciuibus defendenda, non spolianda improbis tradere. non uereor ne tibi, q. catule, displiceat, cuius amplissimum orbi terrarum clarissimumque monumentum est, quam plurimos esse custodes monumentorum et putare omnis bonos alienae gloriae defensionem ad officium suum pertinere. equidem ceteris istius furtis atque flagitiis ita moueor ut ea reprehendenda tantum putem; hic uero tanto dolore adficior ut nihil mihi indignius, nihil minus ferendum esse uideatur. uerres africani monumentis domum suam plenam stupri, plenam flagiti, plenam dedecoris ornabit? uerres temperantissimi sanctissimique uiri monumentum, dianae simulacrum uirginis, in ea domo conlocabit in qua semper meretricum lenonumque flagitia uersantur?  at hoc solum africani monumentum uiolasti. quid? a tyndaritanis non eiusdem scipionis beneficio positum simulacrum mercuri pulcherrime factum sustulisti? at  quem ad modum, di immortales! quam audacter, quam libidinose, quam impudenter! audistis nuper dicere legatos tyndaritanos, homines honestissimos ac principes ciuitatis, mercurium, qui sacris anniuersariis apud eos ac summa religione coleretur, quem p. africanus carthagine capta tyndaritanis non solum suae uictoriae sed etiam illorum fidei societatisque monumentum atque indicium dedisset, huius ui scelere imperioque esse sublatum. qui ut primum in illud oppidum uenit, statim, tamquam ita fieri non solum oporteret sed etiam necesse esset, tamquam hoc senatus mandasset populusque romanus iussisset, ita continuo signum ut demolirentur et messanam deportarent imperauit. quod cum illis qui aderant indignum, qui audiebant incredibile uideretur, non est ab isto primo illo aduentu perseueratum. discedens mandat proagoro sopatro, cuius uerba audistis, ut demoliatur; cum recusaret, uehementer minatur et statim ex illo oppido proficiscitur. refert rem ille ad senatum; uehementer undique reclamatur. ne multa, iterum iste ad illos aliquanto post uenit, quaerit continuo de signo. respondetur ei senatum non permittere; poenam capitis constitutam, si iniussu senatus quisquam attigisset; simul religio commemoratur. tum iste, 'quam mihi religionem narras, quam poenam, quem senatum? uiuum te non relinquam; moriere uirgis nisi mihi signum traditur.' sopater iterum flens ad senatum rem defert, istius cupiditatem minasque demonstrat. senatus sopatro responsum nullum dat, sed commotus perturbatusque discedit. ille praetoris arcessitus nuntio rem demonstrat, negat ullo modo fieri posse. 