paulo post u id .  febr .   56 <m. cicero s. d. p. lentulo pro cos.> hic quae agantur quaeque acta sint [ea] te et litteris multorum et nuntiis cognosse arbitror; quae autem posita  sunt in coniectura quaeque uidentur fore, ea puto tibi a me scribi oportere.  postea quam pompeius et apud populum a. d. uii id. febr., cum pro milone diceret, clamore conuicioque iact<at>us est in senatuque a catone aspere et acerbe inim<icor>um magno silentio est accusatus, uisus est mihi uehementer esse perturbatus. itaque alexandrina causa, quae nobis adhuc integra est (nihil enim tibi detraxit senatus nisi id quod per eandem religionem dari alteri non potest), uidetur ab illo plane esse deposita.  nunc id speramus idque molimur ut rex, cum intellegat sese quod cogitabat, ut a pompeio reducatur, adsequi non posse et, nisi per te sit restitutus, desertum se atque abiectum fore, proficiscatur ad te; quod sine ulla dubitatione, si pompeius paulum modo ostenderit sibi placere, faciet. sed nosti hominis tarditatem et taciturnitatem. nos tamen nihil quod ad eam rem pertineat praetermittimus. ceteris iniuriis quae propositae sunt a catone facile, ut spero, resistemus. amicum ex consularibus neminem tibi esse uideo praeter hortensium et lucullum; ceteri sunt partim obscurius iniqui, partim non dissimulanter irati. tu fac animo forti magnoque sis speresque fore ut fracto impetu leuissimi hominis tuam pristinam dignitatem et gloriam consequare. 