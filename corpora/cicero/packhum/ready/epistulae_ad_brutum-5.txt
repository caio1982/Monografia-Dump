c .  id .  mai .   43 cicero bruto salutem l. clodius, tribunus pl. designatus, ualde me diligit uel, ut ἐμφατικώτερον dicam, ualde me amat. quod cum mihi ita persuasum sit, non dubito (bene enim me nosti) quin illum quoque iudices a me amari. nihil enim mihi minus hominis uidetur quam non respondere in amore iis a quibus prouocere. is mihi uisus est suspicari, nec sine magno quidem dolore,  aliquid a suis uel per suos potius iniquos ad te esse delatum quo tuus animus a se esset alienior.  non soleo, mi brute, quod tibi notum esse arbitror, temere adfirmare de altero (est enim periculosum propter occultas hominum uoluntates multiplicisque naturas): clodi animum perspectum habeo, cognitum, iudicatum. multa eius indicia, sed ad scribendum non necessaria; uolo enim testimonium hoc tibi uideri potius quam epistulam. auctus antoni beneficio est (eius ipsius benefici magna pars a te est); itaque eum saluis nobis uellet saluum. in eum autem locum rem adductam intellegit (est enim, ut scis, minime stultus) ut utrique salui esse non possint; itaque nos mauult. de te uero amicissime et loquitur et sentit. qua re si quis secus ad te de eo scripsit aut si coram locutus est, peto a te etiam atque etiam mihi ut potius credas, qui et facilius iudicare possum quam ille nescio quis et te plus diligo. clodium tibi amicissimum existima ciuemque talem qualis et prudentissimus et fortuna optima esse debet.