quod si aquiliana definitio uera est, ex omni uita simulatio dissimulatioque tollenda est. ita nec ut emat melius nec ut uendat quicquam simulabit aut dissimulabit uir bonus. atque iste dolus malus et legibus erat uindicatus, ut tutela duodecim tabulis, circumscriptio adulescentium lege plaetoria et sine lege iudiciis, in quibus additur  ex fide bona . reliquorum autem iudiciorum haec uerba maxime excellunt: in arbitrio rei uxoriae  melius aequius , in fiducia  ut inter bonos bene agier . quid ergo? aut in eo,  quod melius aequius , potest ulla pars inesse fraudis? aut cum dicitur  inter bonos bene agier , quicquam agi dolose aut malitiose potest? dolus autem malus in simulatione, ut ait aquilius, continetur. tollendum est igitur ex rebus contrahendis omne mendacium. non inlicitatorem uenditor, non qui contra se liceatur emptor apponet. uterque si ad eloquendum uenerit, non plus quam se mel eloquetur. quintus quidem scaeuola, publi filius, cum postulasset, ut sibi fundus, cuius emptor erat, semel indicaretur idque uenditor ita fecisset, dixit se pluris aestumare; addidit centum milia. nemo est, qui hoc uiri boni fuisse neget; sapientis negant, ut si minoris quam potuisset uendidisset. haec igitur est illa pernicies, quod alios bonos alios sapientes existimant. ex quo ennius "nequiquam sapere sapientem, qui ipse sibi prodesse non quiret". uere id quidem, si, quid esset prodesse mihi cum ennio conueniret. hecatonem quidem rhodium, discipulum panaetii, uideo in iis libris, quos de officio scripsit q. tuberoni, dicere, sapientis esse nihil contra mores, leges, instituta facientem habere rationem rei familiaris. neque enim solum nobis diuites esse uolumus, sed liberis, propinquis, amicis maximeque rei publicae. singulorum enim facultates et copiae diuitiae sunt ciuitatis. huic scaeuolae factum, de quo paulo ante dixi, placere nullo modo potest. etenim omnino tantum se negat facturum compendii sui causa, quod non liceat. huic nec laus magna tribuenda nec gratia est. sed siue et simulatio et dissimulatio dolus malus est, perpaucae res sunt, in quibus non dolus malus iste uersetur, siue uir bonus est is, qui prodest quibus potest, nocet nemini, certe istum uirum bonum non facile reperimus. numquam igitur est utile peccare, quia semper est turpe, et, quia semper est honestum uirum bonum esse, semper est utile. 