iu non .  mai .   49 <cicero attico sal.> obsignata iam epistula superiore non placuit ei dari cui constitueram quod erat alienus; itaque eo die data non est. interim uenit philotimus et mihi a te litteras reddidit. quibus quae de fratre meo scribis, sunt ea quidem parum firma sed habent nihil ὕπουλον, nihil fallax, nihil non flexibile ad bonitatem, nihil quod non quo uelis uno sermone possis perducere; ne multa, omnis suos, etiam quibus irascitur crebrius, tamen caros habet, me quidem se ipso cariorem. quod de puero aliter ad te scripsit et ad matrem de filio, non reprehendo. de itinere et de sorore quae scribis molesta sunt eoque magis quod ea tempora nostra sunt ut ego iis mederi non possim. nam certe mederer; sed quibus in malis et qua in desperatione rerum simus uides.  illa de ratione nummaria non sunt eius modi (saepe enim audio ex ipso) ut non cupiat tibi praestare et in eo laboret. sed si mihi q. axius in hac mea fuga hs  xii  non reddit quae dedi eius filio mutua et utitur excusatione temporis, si lepta, si ceteri, soleo mirari de nescio quis hs  xx  cum audio ex illo se urgeri. uides enim profecto angustias. curari tamen ea tibi utique iubet. an existimas illum in isto genere lentulum aut restrictum? nemo est minus. de fratre satis.   de eius filio, indulsit illi quidem suus pater semper, sed non facit indulgentia mendacem aut auarum aut non amantem suorum, ferocem fortasse atque adrogantem et infestum facit. itaque habet haec quoque quae nascuntur ex indulgentia, sed ea sunt tolerabilia (quid enim dicam?) hac iuuentute; ea uero, quae mihi quidem qui illum amo sunt his ipsis malis in quis sumus miseriora, non sunt ab obsequio nostro; nam suas radices habent, quas tamen euellerem profecto, si liceret. sed ea tempora sunt ut omnia mihi sint patienda. ego meum facile teneo; nihil est enim eo tractabilius. cuius quidem misericordia languidiora adhuc consilia cepi et quo ille me certiorem uult esse eo magis timeo ne in eum exsistam crudelior.  sed antonius uenit heri uesperi. iam fortasse ad me ueniet aut ne id quidem, quoniam scripsit quid fieri uellet. sed scies continuo quid actum sit. nos iam nihil nisi occulte. de pueris quid agam? paruone nauigio committam? quid mihi animi in nauigando censes fore? recordor enim aestate cum <illis> illo rhodiorum ἀφράκτῳ nauigans quam fuerim sollicitus; quid duro tempore anni actuariola fore censes? o rem undique miseram!  trebatius erat mecum, uir plane et ciuis bonus. quae ille monstra, di immortales! etiamne balbus in senatum uenire cogitet? sed ei ipsi cras ad te litteras dabo.  uettienum mihi amicum, ut scribis, ita puto esse. cum eo, quod ἀποτόμως ad me scripserat de nummis curandis,  θυμικώτερον eram iocatus. id tu, si ille aliter acceperit ac debuit, lenies. 'monetali' autem adscripsi, quod ille ad me 'pro cos.' sed quoniam est homo et nos diligit, ipse quoque a nobis diligatur. uale.