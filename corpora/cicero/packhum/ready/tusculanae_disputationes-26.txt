natura uero <si> se sic habet, ut, quo modo initium nobis rerum omnium ortus noster adferat, sic exitum mors, ut nihil pertinuit ad nos ante ortum, sic nihil post mortem pertinebit. in quo quid potest esse mali, cum mors nec ad uiuos pertineat nec ad mortuos? alteri nulli sunt, alteros non attinget. quam qui leuiorem faciunt, somni simillimam uolunt esse: quasi uero quisquam ita nonaginta annos uelit uiuere, ut, cum sexaginta confecerit, reliquos dormiat; ne sui quidem id uelint, non modo ipse. endymion uero, si fabulas  audire uolumus, ut nescio quando in latmo obdormiuit, qui est mons cariae, nondum, opinor, est experrectus. num igitur eum curare censes, cum luna laboret, a qua consopitus putatur, ut eum dormientem oscularetur? quid curet autem, qui ne sentit quidem? habes somnum imaginem mortis eamque cotidie induis: et dubitas quin sensus in morte nullus sit, cum in eius simulacro uideas esse nullum sensum?  pellantur ergo istae ineptiae paene aniles, ante tempus mori miserum esse. quod tandem tempus? naturaene? at ea quidem dedit usuram uitae tamquam pecuniae nulla praestituta die. quid est igitur quod querare, si repetit, cum uolt? ea enim condicione acceperas. idem, si puer paruus occidit, aequo animo ferendum putant, si uero in cunis, ne querendum quidem. atqui ab hoc acerbius exegit natura quod dederat. 'nondum gustauerat', inquit, 'uitae suauitatem; hic autem iam sperabat magna, quibus frui coeperat.' at id quidem in ceteris rebus melius putatur, aliquam partem quam nullam attingere: cur in uita secus? (quamquam non male ait callimachus multo saepius lacrimasse priamum quam troilum). eorum autem, qui exacta aetate moriuntur, fortuna laudatur. cur? nam, reor, nullis, si uita longior daretur, posset esse iucundior; nihil enim est profecto homini prudentia dulcius, quam, ut cetera auferat, adfert certe senectus. quae uero aetas longa est, aut quid omnino homini longum? nonne  módo pueros, modo ádulescentes ín cursu a tergo  ínsequens néc opinantis ádsecuta est senectus? sed quia ultra nihil habemus, hoc longum dicimus. omnia ista, perinde ut cuique data sunt pro rata parte, ita aut longa aut breuia dicuntur. apud hypanim fluuium, qui ab europae parte in pontum influit, aristoteles ait bestiolas quasdam nasci, quae unum diem uiuant. ex his igitur hora uiii quae mortua est, prouecta aetate mortua est; quae uero occidente sole, decrepita, eo magis, si etiam solstitiali die. confer nostram longissimam aetatem cum aeternitate: in eadem propemodum breuitate qua illae bestiolae reperiemur. 