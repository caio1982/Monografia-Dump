aestate uel autumno  46  romae uel in tusculano (?) m. cicero s. d. l. lucceio q. f. quamquam ipsa consolatio litterarum tuarum mihi gratissima est (declarat enim summam beneuolentiam coniunctam pari prudentia), tamen illum fructum ex iis litteris uel  maximum cepi, quod te praeclare res humanas contemnentem et optime contra fortunam paratum armatumque cognoui; quam quidem laudem sapientiae statuo esse maximam, non aliunde pendere nec extrinsecus aut bene aut male uiuendi suspensas habere rationes. quae cogitatio, cum mihi non omnino excidisset (etenim penitus insederat), ui tamen tempestatum et concursu calamitatum erat aliquantum labefactata atque conuulsa; cui te opitulari et uideo et id fecisse etiam proximis litteris multumque profecisse sentio. itaque hoc saepius dicendum tibique non significandum solum sed etiam declarandum arbitror, nihil mihi esse potuisse tuis litteris gratius.  ad consolandum autem cum illa ualent quae eleganter copioseque collegisti tum nihil plus quam quod firmitudinem grauitatemque animi tui perspexi; quam non imitari turpissimum existimo. itaque hoc etiam fortiorem me puto quam te ipsum, praeceptorem fortitudinis, quod tu mihi uideris spem non nullam habere haec aliquando futura meliora; casus enim gladiatorii similitudinesque eae, tum rationes in ea disputatione a te collectae uetabant me rei publicae penitus diffidere. itaque alterum minus mirum, fortiorem te esse cum aliquid speres; alterum mirum, spe ulla teneri. quid est enim non ita adfectum ut id non deletum exstinctumque esse fateare? circumspice omnia membra rei publicae, quae notissima sunt tibi; nullum reperies profecto quod non fractum debilitatumue sit. quae persequerer si aut melius ea uiderem quam tu uides aut commemorare possem sine dolore, quamquam tuis monitis praeceptisque omnis est abiciendus dolor.  ergo et domestica feremus ut censes et publica paulo etiam fortius fortasse quam tu ipse qui praecipis. te enim aliqua spes consolatur, ut scribis, nos erimus etiam in  omnium desperatione fortes, ut tu tamen idem et hortaris et praecipis. das enim mihi iucundas recordationes conscientiae nostrae rerumque earum quas te in primis auctore gessimus. praestitimus enim patriae non minus certe quam debuimus, plus profecto quam est ab animo cuiusquam aut consilio hominis postulatum.  ignosces mihi de me ipso aliquid praedicanti; quarum enim tu rerum cogitatione nos leuari aegritudine uoluisti earum etiam commemoratione lenimur. itaque, ut mones, quantum potero, me ab omnibus molestiis et angoribus abducam transferamque animum ad ea quibus secundae res ornantur, aduersae adiuuantur, tecumque et ero tantum quantum patietur utriusque aetas et ualetudo, et, si esse una minus poterimus quam uolemus, animorum tamen coniunctione iisdemque studiis ita fruemur ut numquam non una esse uideamur.