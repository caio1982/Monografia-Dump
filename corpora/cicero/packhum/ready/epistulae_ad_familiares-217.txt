c .  xi kal .  apr .(?)   44  romae d. brutus bruto suo et cassio s. quo in statu simus cognoscite. heri uesperi apud me hirtius fuit; qua mente esset antonius demonstrauit, pessima scilicet et infidelissima. nam se neque mihi prouinciam dare posse aiebat neque arbitrari tuto in urbe esse quemquam nostrum; adeo esse militum concitatos animos et plebis. quod utrumque esse falsum puto uos animaduertere atque illud esse uerum quod hirtius demonstrabat, timere eum ne, si mediocre auxilium dignitatis nostrae habuissemus, nullae partes iis in re publica relinquerentur.  cum in his angustiis uersarer, placitum est mihi ut postularem legationem liberam mihi reliquisque nostris, ut aliqua causa proficiscendi honesta quaereretur. haec se impetraturum pollicitus est, nec tamen impetraturum confido; tanta est hominum insolentia et nostri insectatio. ac si dederint quod petimus, tamen paulo post futurum puto ut hostes iudicemur aut aqua et igni nobis interdicatur.   'quid ergo est' inquis 'tui consili?' dandus est locus fortunae, cedendum ex italia, migrandum rhodum aut aliquo terrarum arbitror. si melior casus fuerit, reuertemur romam; si mediocris, in exsilio uiuemus; si pessimus, ad nouissima auxilia descendemus. succurret fortasse hoc loco alicui uestrum cur nouissimum tempus exspectemus potius quam nunc aliquid moliamur. quia ubi consistamus non habemus praeter sex. pompeium et bassum cae<ci>lium; qui mihi uidentur hoc nuntio de caesare adlato firmiores futuri. satis tempore ad eos accedemus ubi quid ualeant scierimus. pro cassio et te si quid me uelitis recipere, recipiam; postulat enim hoc hirtius ut faciam.  rogo uos quam primum mihi rescribatis; nam non dubito quin de his rebus ante horam quartam hirtius certiorem me sit facturus. quem in locum conuenire possimus, quo me uelitis uenire, rescribite.  post nouissimum hirti sermonem placitum est mihi postulare ut liceret nobis romae esse publico praesidio. quod illos nobis concessuros non puto; magnam enim inuidiam iis faciemus. nihil tamen non postulandum putaui quod aequum esse statuerem.