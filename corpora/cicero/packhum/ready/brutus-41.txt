o generosam, inquit, stirpem et tamquam in unam arborem plura genera sic in istam domum multorum insitam atque †inluminatam† sapientiam!  similiter igitur suspicor, ut conferamus parua magnis, curionis, etsi pupillus relictus est, patrio fuisse instituto puro sermone adsuefactam domum; et eo magis hoc iudico, quod neminem ex his quidem, qui aliquo in numero fuerunt, cognoui in omni genere honestarum artium tam indoctum tam rudem. nullum ille poetam nouerat, nullum legerat oratorem, nullam memoriam antiquitatis conlegerat; non publicum ius, non priuatum et ciuile cognouerat. quamquam id quidem fuit etiam in aliis et magnis quidem oratoribus, quos parum his instructos artibus uidimus, ut sulpicium, ut antonium. sed ei tamen unum illud habebant dicendi opus elaboratum; idque cum constaret ex  quinque notissimis partibus, nemo in aliqua parte earum omnino nihil poterat: in quacumque enim una plane clauderet, orator esse non posset; sed tamen alius in alia excellebat magis. reperiebat quid dici opus esset et quo modo praeparari et quo loco locari, memoriaque ea comprendebat antonius, excellebat autem actione; erantque ei quaedam ex his paria cum crasso, quaedam etiam superiora; at crassi magis nitebat oratio. nec uero sulpicio neque cottae dicere possumus neque cuiquam bono oratori rem ullam ex illis quinque partibus plane atque omnino defuisse. itaque in curione hoc uerissime iudicari potest, nulla re una magis oratorem commendari quam uerborum splendore et copia. nam cum tardus in cogitando tum in struendo dissipatus fuit. reliqua duo sunt, agere et meminisse: in utroque cacinnos inridentium commouebat. motus erat is, quem et c. iulius in perpetuum notauit, cum ex eo in utramque partem toto corpore uacillante quaesiuit, quis loqueretur e luntre; et cn. sicinius homo impurus sed admodum ridiculus—neque aliud in eo oratoris simile quicquam. is cum tribunus plebis curionem et octauium consules produxisset curioque multa dixisset sedente cn. octauio conlega, qui deuinctus erat fasciis et multis medicamentis propter dolorem artuum delibutus, 'numquam, inquit, octaui, conlegae tuo gratiam referes; qui nisi se suo more iactauisset, hodie te istic muscae comedissent.' memoria autem ita fuit nulla, ut aliquotiens, tria cum proposuisset, aut quartum adderet aut tertium quaereret; qui in iudicio  priuato uel maxumo, cum ego pro titinia cottae perorauissem, ille contra me pro ser. naeuio diceret, subito totam causam oblitus est idque ueneficiis et cantionibus titiniae factum esse dicebat. magna haec immemoris ingeni signa; sed nihil turpius quam quod etiam in scriptis obliuiscebatur quid paulo ante posuisset: ut in eo libro, ubi se exeuntem e senatu et cum pansa nostro et cum curione filio conloquentem facit, cum senatum caesar consul habuisset, omnisque ille sermo ductus <est> a percontatione fili quid in senatu esset actum. in quo multis uerbis cum inueheretur in caesarem curio disputatioque esset inter eos, ut est consuetudo dialogorum, cum sermo esset institutus senatu misso, quem senatum caesar consul habuisset, reprendit eas res, quas idem caesar anno post et deinceps reliquis annis administrauisset in gallia. 