ut uero iam, recuperatores, nulla dubitatio sit, siue rem siue uerba spectare uoltis, quin secundum nos iudicetis, exoritur hic iam obrutis rebus omnibus et perditis illa defensio, eum deici posse qui tum possideat; qui non possideat, nullo modo posse; itaque, si ego sim a tuis aedibus deiectus, restitui non oportere, si ipse sis, oportere. numera quam multa in ista defensione falsa sint, piso. ac primum illud attende, te iam ex illa ratione esse depulsum, quod negabas quemquam deici posse nisi inde  ubi tum esset; iam posse concedis; eum qui non possideat negas deici posse. cur ergo aut in illud cotidianum interdictum ' unde ille me ui deiecit ' additur ' cum ego possiderem ,' si deici nemo potest qui non possidet, aut in hoc interdictum  de hominibus armatis  non additur, si oportet quaeri possederit necne? negas deici, nisi qui possideat. ostendo, si sine armatis coactisue hominibus deiectus quispiam sit, eum qui fateatur se deiecisse uincere sponsionem, si ostendat eum non possedisse. negas deici, nisi qui possideat. ostendo ex hoc interdicto  de armatis hominibus , qui possit ostendere non possedisse eum qui deiectus sit, condemnari tamen sponsionis necesse esse, si fateatur esse deiectum. dupliciter homines deiciuntur, aut sine coactis armatisue hominibus aut per eius modi rationem atque uim. ad duas dissimilis res duo diiuncta interdicta sunt. in illa ui cotidiana non satis est posse docere se deiectum, nisi ostendere potest, cum possideret, tum deiectum. ne id quidem satis est, nisi docet ita se possedisse <ut> nec ui nec clam nec precario possederit. itaque is qui se restituisse dixit magna uoce saepe confiteri solet se ui deiecisse, uerum illud addit: 'non possidebat' uel etiam, cum hoc ipsum concessit, uincit tamen sponsionem, si planum facit ab se illum aut ui aut clam aut precario possedisse. uidetisne quot defensionibus eum qui sine armis ac multitudine uim fecerit uti posse maiores uoluerint? hunc uero qui ab iure, officio, bonis moribus ad ferrum, ad arma, ad caedem confugerit, nudum in causa destitutum uidetis, ut, qui armatus de possessione conten disset, inermis plane de sponsione certaret. ecquid igitur interest, piso, inter haec interdicta? ecquid interest utrum in hoc sit additum ' cum a. caecina possideret ' necne? ecquid te ratio iuris, ecquid interdictorum dissimilitudo, ecquid auctoritas maiorum commouet? si esset additum, de eo quaeri oporteret; additum non est, tamen oportebit? atque ego in hoc caecinam non defendo; possedit enim caecina, recuperatores; et id, tametsi extra causam est, percurram tamen breui ut non minus hominem ipsum quam ius commune defensum uelitis. caesenniam possedisse propter usum fructum non negas. qui colonus habuit conductum de caesennia fundum, cum idem ex eadem conductione fuerit in fundo, dubium est quin, si caesennia tum possidebat, cum erat colonus in fundo, post eius mortem heres eodem iure possederit? deinde ipse caecina cum circuiret praedia, uenit in istum fundum, rationes a colono accepit. sunt in eam rem testimonia. postea cur tu, aebuti, de isto potius fundo quam de alio, si quem habes, caecinae denuntiabas, si caecina non possidebat? ipse porro caecina cur se moribus deduci uolebat idque tibi de amicorum et de aquili sententia responderat. 