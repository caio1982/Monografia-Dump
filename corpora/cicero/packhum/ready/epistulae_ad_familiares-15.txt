cicero s. d. c. curioni haec negotia quo modo se habeant, epistula ne <ad te> quidem narrare audeo. tibi, etsi ubicumque es, ut scripsi ad te ante, in eadem es naui, tamen quod abes gratulor, uel quia non uides ea quae nos uel quod excelso et illustri loco sita est laus tua in plurimorum et sociorum et ciuium conspectu; quae ad nos nec obscuro nec uario sermone sed et clarissima et una omnium uoce perfertur.  unum illud nescio gratulerne tibi an timeam, quod mirabilis est exspectatio reditus tui; non quo uerear ne tua uirtus opinioni hominum non respondeat, sed mehercule ne, cum ueneris, non habeas iam quod cures; ita sunt omnia debilitata iam <et> prope exstincta. sed haec ipsa nescio rectene sint litteris commissa. quare cetera cognosces ex aliis. tu tamen, siue habes aliquam spem de re publica siue desperas, ea para, meditare, cogita quae esse in eo ciui ac uiro debent qui sit rem publicam adflictam et oppressam miseris temporibus ac perditis moribus in ueterem dignitatem et libertatem uindicaturus. 