c .  med .  ian .   57  dyrrachii m. cicero s. d. q. metello cos. litterae quinti fratris et t. pomponi, necessari mei, tantum spei dederant ut in te non minus auxili quam in tuo collega mihi constitutum fuerit. itaque ad te litteras statim misi, per quas, ut fortuna postulabat, et gratias tibi egi et de reliquo tempore auxilium petii. postea mihi non tam meorum litterae quam sermones eorum qui hac iter faciebant animum tuum immutatum significabant; quae res fecit ut tibi litteris obstrepere non auderem.  nunc mihi quintus frater meus mitissimam tuam orationem, quam in senatu habuisses, perscripsit; qua inductus ad te scribere sum conatus et abs te, quantum tua fert uoluntas, peto quaesoque ut tuos mecum serues potius quam propter adrogantem crudelitatem tuorum me oppugnes. tu, tuas inimicitias ut rei publicae donares, te uicisti; alienas ut contra rem publicam confirmes adduceris? quod si mihi tua clementia opem tuleris, omnibus in rebus me fore in tua potestate tibi confirmo. si mihi neque magistratus neque senatum neque populum auxiliari propter eam uim quae me cum re publica uicit licuerit, uide ne, cum uelis reuocare tempus omnium [re]seruandorum, cum qui seruetur non erit, non possis. 