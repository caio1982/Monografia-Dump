id .  iun .   58   ( § 3) cicero attico sal. quintus frater cum ex asia discessisset ante kal. mai. et athenas uenisset id. mai., ualde fuit ei properandum, ne quid absens acciperet calamitatis, si quis forte fuisset qui contentus nostris malis non esset. itaque eum malui properare romam quam ad me uenire; et simul (dicam enim quod uerum est, ex quo magnitudinem mearum miseriarum perspicere possis) animum inducere non potui ut aut illum, amantissimum mei,  mollissimo animo, tanto in maerore adspicerem aut meas miserias luctu adflictus et perditam fortunam illi offerrem aut ab illo adspici paterer. atque etiam illud timebam, quod profecto accidisset, ne a me digredi non posset. uersabatur mihi tempus illud ante oculos cum ille aut lictores dimitteret aut ui auelleretur ex complexu meo. huius acerbitatis euentum altera acerbitate non uidendi fratris uitaui. in hunc me casum uos uiuendi auctores impulistis. itaque mei peccati luo poenas. quamquam me tuae litterae sustentant—e quibus quantum tu ipse speres facile perspicio; [et] quae quidem tamen aliquid habebant solaci ante quam eo uenisti a pompeio: 'nunc hortensium adlice et eius modi uiros.' obsecro, mi pomponi, nondum perspicis quorum opera, quorum insidiis, quorum scelere perierimus? sed tecum haec coram agemus; tantum dico quod scire te puto: nos non inimici sed inuidi perdiderunt. nunc si ita sunt quae speras, sustinebimus nos et spe qua iubes nitemur; sin, ut mihi uidentur, <in>firma sunt, quod optimo tempore facere non licuit minus idoneo fiet.  terentia tibi saepe agit gratias. mihi etiam unum de malis in metu est, fratris miseri negotium; quod si sciam cuius modi sit, sciam quid agendum mihi sit. me etiam nunc istorum beneficiorum et litterarum exspectatio, ut tibi placet, thessalonicae tenet. si quid erit noui adlatum, sciam de reliquo quid agendum sit. tu si, ut scribis, kal. iun. roma profectus es, prope diem nos uidebis. litteras quas ad pompeium scripsi tibi misi. data id. iun. thessalonicae. 