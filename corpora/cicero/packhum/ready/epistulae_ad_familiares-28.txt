in .  mai .   50  laodiceae m. cicero imp. s. d. q. thermo pro pr. officium meum erga rhodonem ceteraque mea studia quae tibi ac tuis praestiti tibi, homini gratissimo, grata esse uehementer gaudeo, mihique scito in dies maiori curae esse dignitatem tuam; quae quidem a te ipso integritate et clementia tua sic amplificata est ut nihil addi posse uideatur. sed mihi magis magisque cottidie de rationibus tuis cogitanti placet illud meum consilium quod initio aristoni nostro, ut ad me uenit, ostendi, grauis te suscepturum inimicitias si  adulescens potens et nobilis a te ignominia adfectus esset. et hercule sine dubio erit ignominia. habes enim neminem honoris gradu superiorem; ille autem, ut omittam nobilitatem, hoc ipso uincit uiros optimos hominesque innocentissimos legatos tuos, quod et quaestor est et quaestor tuus. nocere tibi iratum neminem posse perspicio, sed tamen tris fratris summo loco natos, promptos, non indisertos, te nolo habere iratos, iure praesertim; quos uideo deinceps tribunos pl. per triennium fore. tempora autem rei publicae qualia futura sint quis scit? mihi quidem turbulenta uidentur fore. cur ego te uelim incidere in terrores tribunicios, praesertim cum sine cuiusquam reprehensione quaestori<i>s legatis quaestorem possis anteferre? qui si <se> dignum maioribus suis praebuerit, ut spero et opto, tua laus ex aliqua parte fuerit; sin quid offenderit, sibi totum, nihil tibi offenderit.  quae mihi ueniebant in mentem quae ad te pertinere arbitrabar, quod in ciliciam proficiscebar, existimaui me ad te oportere scribere. tu quod egeris, id uelim di approbent. sed si me audies, uitabis inimicitias et posteritatis otio consules.