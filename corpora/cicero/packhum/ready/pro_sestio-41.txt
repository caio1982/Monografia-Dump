decreuit eodem tempore senatus ut iis qui ex tota italia salutis meae causa conuenerant agerentur gratiae, atque ut idem ad res redeuntes ut uenirent rogarentur. haec erat studiorum in mea salute contentio ut ii qui a senatu de me rogabantur eidem senatui pro me supplicarent. atque ita in his rebus unus est solus inuentus qui ab hac tam impensa uoluntate bonorum palam dissideret, ut etiam q. metellus consul, qui mihi uel maxime ex magnis contentionibus rei publicae fuisset inimicus, de mea salute rettulerit: qui excitatus cum summa auctoritate p. seruili <tum incredibili> quadam grauitate dicendi, cum ille omnis prope ab inferis euocasset metellos et ad illius generis, quod sibi cum eo  commune esset, dignitatem propinqui sui mentem a clodianis latrociniis reflexisset, cumque eum ad domestici exempli memoriam et ad numidici illius metelli casum uel gloriosum uel grauem conuertisset, conlacrimauit uir egregius ac uere metellus totumque se p. seruilio dicenti etiam tum tradidit, nec illam diuinam grauitatem plenam antiquitatis diutius homo eiusdem sanguinis potuit sustinere et mecum absens beneficio suo rediit in gratiam. quod certe, si est aliqui sensus in morte praeclarorum uirorum, cum omnibus metellis tum uero uni uiro fortissimo et praestantissimo ciui gratissimum, fratri suo, fecit, socio laborum, periculorum, consiliorum meorum.  reditus uero meus qui fuerit quis ignorat? quem ad modum mihi aduenienti tamquam totius italiae atque ipsius patriae dextram porrexerint brundisini, cum ipsis nonis sextilibus idem dies aduentus mei fuisset reditusque natalis, idem carissimae filiae, quam ex grauissimo tum primum desiderio luctuque conspexi, idem etiam ipsius coloniae brundisinae, idem salutis, cumque me domus eadem optimorum et doctissimorum uirorum, <m.> laeni flacci et patris et fratris eius, laetissima accepisset, quae proximo anno maerens receperat et suo praesidio periculoque defenderat. cunctae itinere toto urbes italiae festos dies agere aduentus mei uidebantur, uiae multitudine legatorum undique missorum celebrabantur, ad urbem accessus incredibili hominum  multitudine et gratulatione florebat, iter a porta, in capitolium adscensus, domum reditus erat eius modi ut summa in laetitia illud dolerem, ciuitatem tam gratam tam miseram atque oppressam fuisse. 