huius animi pars illa mollior rationi sic paruit ut seuero imperatori miles pudens. in quo uero erit perfecta sapientia—quem adhuc nos quidem uidimus neminem; sed philosophorum sententiis, qualis hic futurus sit, si modo aliquando fuerit, exponitur—, is igitur siue ea ratio, quae erit in eo perfecta atque absoluta, sic illi parti imperabit inferiori ut iustus parens probis filiis; nutu, quod uolet, conficiet, nullo labore, nulla molestia; eriget ipse se, suscitabit, instruet, armabit, ut tamquam hosti sic obsistat dolori. quae sunt ista arma? contentio confirmatio sermoque intumus, cum ipse secum: 'caue turpe quicquam, languidum, non uirile.' obuersentur species honestae animo: zeno proponatur eleates, qui perpessus est omnia potius quam conscios delendae tyrannidis indicaret; de anaxarcho democritio cogitetur, qui cum  cypri in manus timocreontis regis incidisset, nullum genus supplicii deprecatus est neque recusauit. callanus indus, indoctus ac barbarus, in radicibus caucasi natus, sua uoluntate uiuus combustus est; nos, si pes condoluit, si dens [sed fac totum dolere corpus], ferre non possumus. opinio est enim quaedam effeminata ac leuis—nec in dolore magis quam eadem in uoluptate—, qua cum liquescimus fluimusque mollitia, apis aculeum sine clamore ferre non possumus. at uero c. marius, rusticanus uir, sed plane uir, cum secaretur, ut supra dixi, principio uetuit se alligari, nec quisquam ante marium solutus dicitur esse sectus. cur ergo postea alii? ualuit auctoritas. uidesne igitur opinionis esse, non naturae malum? et tamen fuisse acrem morsum doloris idem marius ostendit; crus enim alterum non praebuit. ita et tulit dolorem ut uir et ut homo maiorem ferre sine causa necessaria noluit. 