quid? hoc in apolloniensi aristodamo, quid? in leonte imacharensi non idem fecisti? quid? iste motus seruitiorum bellique subita suspicio utrum tibi tandem diligentiam custodiendae prouinciae an nouam rationem improbissimi quaestus attulit? halicyensis eumenidae, nobilis hominis et honesti, magnae pecuniae uilicus cum impulsu tuo insimulatus esset, hs  lx  a domino accepisti, quod nuper ipse iuratus docuit quem ad modum gestum esset. ab equite romano c. matrinio absente, cum is esset romae, quod eius uilicos pastoresque tibi in suspicionem uenisse dixeras, hs  dc  abstulisti. dixit hoc l. flauius, qui tibi eam pecuniam numerauit, procurator c. matrini, dixit ipse matrinius, dicit uir clarissimus, cn. lentulus censor, qui matrini honoris causa recenti negotio ad te litteras misit mittendasque curauit.  quid? de apollonio, diocli filio, panhormitano, cui gemino cognomen est, praeteriri potest? ecquid hoc tota sicilia clarius, ecquid indignius, ecquid manifestius proferri potest? quem, ut panhormum uenit, ad se uocari et de tribunali citari iussit concursu magno frequentiaque conuentus. homines statim loqui: 'mirabar quod apollonius,  homo pecuniosus, tam diu ab isto maneret integer; excogitauit nescio quid, <nescio quid> attulit; profecto homo diues repente a uerre non sine causa citatur.' exspectatio summa omnium quidnam id esset, cum exanimatus subito ipse accurrit cum adulescente filio; nam pater grandis natu iam diu lecto tenebatur. nominat iste seruum, quem magistrum pecoris esse diceret; eum dicit coniurasse et familias concitasse,—is omnino seruus in familia non erat,—eum statim exhiberi iubet. apollonius adfirmare se omnino nomine illo seruum habere neminem: iste hominem abripi a tribunali et in carcerem conici iubet. clamare ille, cum raperetur, nihil se miserum fecisse, nihil commisisse, pecuniam sibi esse in nominibus, numeratam in praesentia non habere. haec cum maxime summa hominum frequentia testificaretur, ut quiuis intellegere posset eum, quod pecuniam non dedisset, idcirco illa tam acerba iniuria adfici—cum maxime, ut dico, hoc de pecunia clamaret, in uincla coniectus est. 