inter nou .   46  et quint .   45(?) m. cicero s. d. q. ualerio q. f. orcae legato pro pr. cum municipibus uolaterranis mihi summa necessitudo est. magno enim meo beneficio adfecti cumulatissime mihi gratiam rettulerunt; nam nec in honoribus meis nec laboribus umquam defuerunt. cum quibus si mihi nulla causa intercederet, tamen, quod te uehementissime diligo quodque me a te plurimi fieri sentio, et monerem te et hortarer ut eorum fortunis consuleres, praesertim cum prope praecipuam causam haberent ad ius obtinendum, primum quod sullani temporis acerbitatem deorum immortalium benignitate subterfugerunt, deinde quod summo studio populi romani a me in consulatu meo defensi sunt. cum <enim> tribuni pl. legem iniquissimam de eorum agris promulgauissent, facile senatui  populoque romano persuasi ut eos ciuis quibus fortuna pepercisset, saluos esse uellent. hanc actionem meam c. caesar primo suo consulatu lege agraria comprobauit agrumque uolaterranum et oppidum omni periculo in perpetuum liberauit, ut mihi dubium non sit quin is qui nouas necessitudines adiungat uetera sua beneficia conseruari uelit. quam ob rem est tuae prudentiae aut sequi eius auctoritatem cuius sectam atque imperium summa cum tua dignitate secutus es aut certe illi integram omnem causam reseruare. illud uero dubitare non debes quin tam graue, tam firmum, tam honestum municipium tibi tuo summo beneficio in perpetuum obligari uelis.  sed haec quae supra scripta sunt eo spectant ut te horter et suadeam. reliqua sunt quae pertinent ad rogandum, ut non solum tua causa tibi consilium me dare putes sed etiam quod mihi opus sit me a te petere et rogare. gratissimum igitur mihi feceris si uolaterranos omnibus rebus integros incolumisque esse uolueris. eorum ego domicilia, sedes, rem, fortunas, quae et a dis immortalibus et a praestantissimis in nostra re publica ciuibus summo senatus populique romani studio conseruatae sunt, tuae fidei, iustitiae, bonitatique commendo.  si pro meis pristinis opibus facultatem mihi res hoc tempore daret ut ita defendere possem uolaterranos quem ad modum consueui tueri meos, nullum officium, nullum denique certamen, in quo illis prodesse possem, praetermitterem. sed quoniam apud te nihilo minus hoc tempore ualere me confido quam ualuerim semper apud <bonos> omnis, pro nostra summa necessitudine parique inter nos et mutua beneuolentia  abs te peto ut ita de uolaterranis mereare ut existiment eum quasi diuino consilio isti negotio praepositum esse apud quem unum nos eorum perpetui defensores plurimum ualere possemus.