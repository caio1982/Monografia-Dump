inter Nov .   46  et Quint .   45(?) M. CICERO S. D. Q. VALERIO Q. F. ORCAE LEGATO PRO PR. Cum municipibus Volaterranis mihi summa necessitudo est. magno enim meo beneficio adfecti cumulatissime mihi gratiam rettulerunt; nam nec in honoribus meis nec labori- bus umquam defuerunt. cum quibus si mihi nulla causa intercederet, tamen, quod te vehementissime diligo quodque me a te plurimi fieri sentio, et monerem te et hortarer ut eorum fortunis consuleres, praesertim cum prope praecipuam causam haberent ad ius obtinendum, primum quod Sullani temporis acerbitatem deorum immortalium benignitate sub- terfugerunt, deinde quod summo studio populi Romani a me in consulatu meo defensi sunt. cum <enim> tribuni pl. legem iniquissimam de eorum agris promulgavissent, facile senatui  populoque Romano persuasi ut eos civis quibus Fortuna pepercisset, salvos esse vellent. hanc actionem meam C. Caesar primo suo consulatu lege agraria comprobavit agrumque Volaterranum et oppidum omni periculo in perpetuum liberavit, ut mihi dubium non sit quin is qui novas necessitudines adiungat vetera sua beneficia con- servari velit. quam ob rem est tuae prudentiae aut sequi eius auctoritatem cuius sectam atque imperium summa cum tua dignitate secutus es aut certe illi integram omnem causam reservare. illud vero dubitare non debes quin tam grave, tam firmum, tam honestum municipium tibi tuo summo beneficio in perpetuum obligari velis.  Sed haec quae supra scripta sunt eo spectant ut te horter et suadeam. reliqua sunt quae pertinent ad rogandum, ut non solum tua causa tibi consilium me dare putes sed etiam quod mihi opus sit me a te petere et rogare. gratissimum igitur mihi feceris si Volaterranos omnibus rebus integros incolumisque esse volueris. eorum ego domicilia, sedes, rem, fortunas, quae et a dis immortalibus et a praestantissimis in nostra re publica civibus summo senatus populique Romani studio conservatae sunt, tuae fidei, iustitiae, bonitatique commendo.  Si pro meis pristinis opibus facultatem mihi res hoc tempore daret ut ita defendere possem Volaterranos quem ad modum consuevi tueri meos, nullum officium, nullum denique certamen, in quo illis prodesse possem, praetermitterem. sed quoniam apud te nihilo minus hoc tempore valere me confido quam valuerim semper apud <bonos> omnis, pro nostra summa necessitudine parique inter nos et mutua benevolentia  abs te peto ut ita de Volaterranis mereare ut existiment eum quasi divino consilio isti negotio praepositum esse apud quem unum nos eorum perpetui defensores plurimum valere possemus.