 marcus  necesse est igitur legem haberi in rebus optimis.    quintus  prorsus adsentior.   marcus  quid? quod multa perniciose, multa pestifere sciscuntur in populis, quae non magis legis no<me>n adtingunt, quam si latrones aliquas conse<n>su suo sanxerint. nam neque medicorum praecepta dici uere possunt, si quae inscii inperitique pro salutaribus mortifera conscripserint, neque in populo lex, cuicuimodi fuerit illa, etiam si perniciosum aliquid populus acceperit. ergo est lex iustorum iniustorumque distinctio, ad illam antiquissimam et rerum omnium principem expressa naturam, ad quam leges hominum diriguntur, quae supplicio improbos adficiunt, defendunt ac tuentur bonos.   quintus  praeclare intellego, nec uero iam aliam esse ullam legem puto non modo habendam, sed ne appellandam quidem.   marcus  igitur tu titias et apuleias leges nullas putas?   quintus  ego uero ne liuias quidem.   marcus  et recte, quae praesertim uno uersiculo senatus puncto temporis sublatae sint. lex autem illa cuius uim explicaui, neque tolli neque abrogari potest.   quintus  eas tu igitur leges rogabis uidelicet, quae numquam abrogentur.    marcus  certe, si modo acceptae a duobus uobis erunt. sed, ut uir doctissimus fecit plato atque idem grauissimus philosophorum omnium, qui princeps de re publica conscripsit idemque separatim de legibus eius, i<te>m mihi credo esse faciundum, ut priusquam ipsam legem recitem, de eius legis laude dicam. quod idem et zaleucum et charondam fecisse uideo, quom quidem illi non studii et delectationis sed rei publicae causa leges ciuitatibus suis scripserint. quos imitatus, plato uidelicet hoc quoque legis putauit esse, persuadere aliquid, non omnia ui ac minis cogere. 