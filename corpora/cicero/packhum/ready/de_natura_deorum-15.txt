quid si etiam uellei falsum illud omnino est, nullam aliam nobis de deo cogitantibus speciem nisi hominis occurrere: tamenne ista tam absurda defendes? nobis fortasse sic occurrit ut dicis; a paruis enim iouem  iunonem mineruam neptunum uulcanum apollinem reliquos deos ea facie nouimus qua pictores fictoresque uoluerunt, neque solum facie sed etiam ornatu aetate uestitu. at non aegyptii nec syri nec fere cuncta barbaria; firmiores enim uideas apud eos opiniones esse de bestiis quibusdam quam apud nos de sanctissimis templis et simulacris deorum. etenim fana multa spoliata et simulacra deorum de locis sanctissimis ablata uidemus a nostris, at uero ne fando quidem auditumst crocodilum aut ibin aut faelem uiolatum ab aegyptio. quid igitur censes apim illum sanctum aegyptiorum bouem nonne deum uideri aegyptiis? tam hercle quam tibi illam uestram sospitam. quam tu numquam ne in somnis quidem uides nisi cum pelle caprina cum hasta cum scutulo cum calceolis repandis. at non est talis argia nec romana iuno. ergo alia species iunonis argiuis alia lanuinis. et quidem alia nobis capitolini alia afris hammonis iouis. non pudet igitur physicum id est speculatorem uenatoremque naturae ab animis consuetudine inbutis petere testimonium ueritatis? isto enim modo dicere licebit iouem semper barbatum, apollinem semper inberbem, caesios oculos mineruae, caeruleos esse neptuni. et quidem laudamus esse athenis uolcanum eum quem fecit alcamenes, in quo stante atque uestito leuiter apparet claudicatio non deformis: claudum igitur habebimus deum, quoniam de uolcano sic accepimus. age et his uocabulis esse deos facimus quibus a nobis nominantur? at primum quot hominum linguae tot nomina deorum; non enim ut tu uelleius quocumque ueneris sic idem in italia uolcanus idem in africa idem in hispania. deinde nominum non magnus numerus ne in pontificiis quidem nostris, deorum au tem innumerabilis. an sine nominibus sunt? istud quidem ita uobis dicere necesse est; quid enim attinet, cum una facies sit, plura esse nomina? quam bellum erat uellei confiteri potius nescire quod nescires quam ista effutientem nauseare atque ipsum sibi displicere. an tu mei similem putas esse aut tui deum? profecto non putas. 