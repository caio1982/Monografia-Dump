uides igitur, ut ad te oratorem, brute, peruenerimus tam multis inter nostrum tuumque initium dicendi interpositis oratoribus; ex quibus, quoniam in hoc sermone nostro statui neminem eorum qui uiuerent nominare, ne uos curiosius eliceretis ex me quid de quoque iudicarem, eos qui iam sunt mortui nominabo.  tum brutus: non est, inquit, ista causa quam dicis, quam ob rem de iis qui uiuunt nihil uelis dicere.   quaenam igitur, inquam, est?  uereri te, inquit, arbitror ne per nos hic sermo tuus emanet et ii tibi suscenseant, quos praeterieris.  quid? uos, inquam, tacere non poteritis?  nos quidem, inquit, facillime; sed tamen te arbitror malle ipsum tacere quam taciturnitatem nostram experiri.  tum ego: uere tibi, inquam, brute, dicam. non me existimaui in hoc sermone usque ad hanc aetatem esse uenturum; sed ita traxit ordo aetatum orationem, ut iam ad minoris etiam peruenerim.  interpone igitur, inquit, si quos uidetur; deinde redeamus ad te et ad hortensium.  immo uero, inquam, ad hortensium; de me alii dicent, si qui uolent.  minime uero, inquit. nam etsi me facile omni tuo sermone tenuisti, tamen is mihi longior uidetur, quod propero audire de te; nec uero tam de uirtutibus dicendi tuis, quae cum omnibus tum certe mihi notissimae sunt, quam quod gradus tuos et quasi processus dicendi studeo cognoscere.  geretur, inquam, tibi mos, quoniam me non ingeni praedicatorem esse uis sed laboris mei. uerum interponam, ut placet, alios et a m. crasso, qui fuit aequalis hortensi, exordiar. 