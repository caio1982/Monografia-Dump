ex persona autem coniectura capietur, si eae res, quae personis adtributae sunt, diligenter considerabuntur, quas omnes in primo libro exposuimus. nam et de nomine nonnumquam aliquid suspicionis nascitur—nomen autem cum dicimus, cognomen quoque intellegatur oportet; de hominis enim certo et proprio uocabulo agitur—, ut si dicamus idcirco aliquem caldum uocari, quod temerario et repentino consilio sit; aut si ea re hominibus graecis inperitis uerba dederit, quod clodius aut caecilius aut mutius uocaretur. et de natura licet aliquantum ducere suspicionis. omnia enim haec, uir an mulier, huius an illius ciuitatis sit, quibus sit maioribus, quibus consanguineis, qua  aetate, quo animo, quo corpore, quae naturae sunt adtributa, ad aliquam coniecturam faciendam pertinebunt. et ex uictu multae trahuntur suspiciones, cum, quemadmodum et apud quos et a quibus educatus et eruditus sit, quaeritur, et quibuscum uiuat, qua ratione uitae, quo more domestico uiuat. et ex fortuna saepe argumentatio nascitur, cum seruus an liber, pecuniosus an pauper, nobilis an ignobilis, felix an infelix, priuatus an in potestate sit aut fuerit aut futurus sit, consideratur; aut denique aliquid eorum quaeritur, quae fortunae esse adtributa intelleguntur. habitus autem quoniam in aliqua perfecta et constanti animi aut corporis absolutione consistit, quo in genere est uirtus, scientia et quae contraria sunt, res ipsa causa posita docebit, ecquid hic quoque locus suspicionis ostendat. nam affectionis quidem ratio perspicuam solet prae se gerere coniecturam, ut amor, iracundia, molestia, propterea quod et ipsorum uis intellegitur et, quae res harum aliquam rem consequatur, facile est cognitu. studium autem quod est adsidua et uehementer aliquam ad rem adplicata magna cum uoluptate occupatio, facile ex eo ducetur argumentatio ea, quam res ipsa desiderabit in causa. item ex consilio sumetur aliquid suspicionis; nam consilium est aliquid faciendi non faciendiue excogitata ratio. iam facta et casus et orationes, quae sunt omnia, ut in confirmationis praeceptis dictum est, in tria tempora distributa, facile erit uidere,  ecquid afferant ad confirmandam coniecturam suspicionis. 