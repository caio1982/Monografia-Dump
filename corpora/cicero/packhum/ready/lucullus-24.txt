sed id omittamus. illud certe opinatione et perceptione sublata sequitur, omnium adsensionum retentio, ut si ostendero nihil posse percipi tu concedas numquam adsensurum esse.  quid ergo est quod percipi possit, si ne sensus quidem uera nuntiant? quos tu luculle communi loco defendis. quod ne id facere posses, idcirco heri non necessario loco contra sensus tam multa dixeram; tu autem te negas infracto remo neque columbae collo commoueri. primum cur? nam et in remo sentio non esse id quod uideatur, et in columba pluris uideri colores nec esse plus uno. deinde nihilne praeterea diximus? "maneant illa omnia; †lacerat ista causa: ueracis suos esse sensus dicit <epicurus>". igitur semper auctorem habes, et eum qui magno suo periculo causam agat; eo enim rem demittit epicurus, si unus sensus semel in uita mentitus sit, nulli umquam esse credendum. hoc est uerum esse, confidere suis testibus et †inportata insistere; itaque timagoras epicureus negat sibi umquam cum oculum torsisset duas ex lucerna flammulas esse uisas; opinionis enim esse mendacium non oculorum: quasi quaeratur quid  sit, non quid uideatur. sic hic quidem, maiorum similis; tu uero, qui uisa sensibus alia uera dicas esse alia falsa, qui ea distinguis? et desine quaeso communibus locis; domi nobis ista nascuntur. "si" inquis "deus te interroget 'sanis modo et integris sensibus num amplius quid desideras', quid respondeas?" utinam quidem roget: audies quam nobiscum male †agerent. ut enim uera uideamus, quam longe uidemus? ego catuli cumanum ex hoc loco cerno; regionem uideo <pompeiani, ipsum> pompeianum non cerno, neque quicquam interiectum est quod obstet, sed intendi acies longius non potest. o praeclarum prospectum: puteolos uidemus; at familiarem nostrum p. auianium fortasse in porticu neptuni ambulantem non uidemus. "at ille nescio qui, qui in scholis nominari solet, mille et octingenta stadia quod abesset uidebat." quaedam uolucres longius; responderem igitur audacter isti uestro deo me plane his oculis non esse contentum. dicit me acrius uidere quam illos pisces fortasse, qui neque uidentur a nobis (et nunc quidem sub oculis sunt) neque ipsi nos suspicere possunt; ergo ut illis aqua sic nobis aer crassus offunditur. "at amplius non desideramus." quid talpam num desiderare lumen putas? neque tam quererer cum deo quod parum longe quam quod falsum uiderem. uidesne nauem illam: stare nobis uidetur; at iis qui in naue sunt moueri haec uilla. quaere rationem cur  ita uideatur; quam ut maxime inueneris, quod haut scio an non possis, non tu uerum testem habere, sed eum non sine causa falsum testimonium dicere ostenderis. quid ego de naue; uidi enim a te remum contemni: maiora fortasse quaeris. quid potest sole maius, quem mathematici amplius duodeuiginti partibus confirmant maiorem esse quam terram: quantulus nobis uidetur; mihi quidem quasi pedalis; epicurus autem posse putat etiam minorem esse eum quam uideatur, sed non multo; ne maiorem quidem multo putat esse, uel tantum esse quantus uideatur, ut oculi aut nihil mentiantur [tamen] aut non multum—mentiantur <tamen>: ubi igitur illud est "semel"?—sed ab hoc credulo, qui numquam sensus mentiri putat, discedamus, qui ne nunc quidem, cum ille sol, qui tanta incitatione fertur ut celeritas eius quanta sit ne cogitari quidem possit, tamen nobis stare uideatur. sed ut minuam controuersiam, uidete quaeso quam in paruo lis sit. quattuor sunt capita quae concludant nihil esse quod nosci percipi conprehendi possit, de quo haec tota quaestio est. e quibus primum est esse aliquod uisum falsum, secundum non posse id percipi, tertium inter quae uisa nihil intersit fieri non posse ut eorum alia percipi possint alia non possint, quartum nullum esse uisum uerum a sensu profectum cui non adpositum sit uisum aliud quod ab eo nihil intersit quodque percipi non possit. horum quattuor capitum secundum et tertium omnes concedunt; primum epicurus non dat, uos, quibuscum res est, id quoque  conceditis; omnis pugna de quarto est. qui igitur p. seruilium geminum uidebat, si quintum se uidere putabat, incidebat in eius modi uisum quod percipi non posset, quia nulla nota uerum distinguebatur a falso; qua distinctione sublata quam haberet in c. cotta, qui bis cum gemino consul fuit, agnoscendo eius modi notam quae falsa esse non possit? negas tantam similitudinem in rerum natura esse; pugnas omnino, sed cum aduersario facili. ne sit sane: uideri certe potest; fallet igitur sensum. et si una fefellerit similitudo, dubia omnia reddiderit; sublato enim iudicio illo quo oportet agnosci, etiam si ipse erit quem uideris qui tibi uidebitur, tamen non ea nota iudicabis qua dicis oportere ut non possit esse eiusdem modi falsa. quando igitur potest tibi p. geminus quintus uideri, quid habes explorati cur non possit tibi cotta uideri qui non sit, quoniam aliquid uidetur esse quod non est? omnia dicis sui generis esse, nihil esse idem quod sit aliud. stoicumst id quidem nec admodum credibile, nullum esse pilum omnibus rebus talem qualis sit pilus alius, nullum granum. haec refelli possunt, sed pugnare nolo; ad id enim quod agitur nihil interest omnibusne partibus uisa re nihil differat an internosci non possit etiam si differat. sed si hominum similitudo tanta esse non potest, ne signorum quidem? dic mihi: lysippus eodem aere eadem temperatione, eodem caelo aqua ceteris omnibus centum alexandrus eiusdem modi facere non posset? qua igitur notione discerneres? quid si in eius modi cera centum sigilla hoc anulo inpressero, ecquae poterit in agnoscendo esse distinctio? an tibi erit quaerendus  anularius aliqui, quoniam gallinarium inuenisti deliacum illum, qui oua cognosceret? sed adhibes artem aduocatam etiam sensibus: "pictor uidet quae nos non uidemus" et "simul inflauit tibicen a perito carmen adnoscitur". quid hoc nonne uidetur contra te ualere, si sine magnis artificiis, ad quae pauci accedunt, nostri quidem generis admodum, nec uidere nec audire possimus? iam illa praeclara, quanto artificio esset sensus nostros mentemque et totam constructionem hominis fabricata natura—cur non extimescam opinandi temeritatem? etiamne hoc adfirmare potes luculle, esse aliquam uim, cum prudentia et consilio scilicet, quae finxerit uel ut tuo uerbo utar quae fabricata sit hominem? qualis ista fabrica est, ubi adhibita, quando cur quo modo? tractantur ista ingeniose, disputantur etiam eleganter; denique uideantur sane, ne adfirmentur modo. sed de physicis mox, et quidem ob eam causam, ne tu, qui id me facturum paulo ante dixeris, uideare mentitus. sed ut ad ea quae clariora sunt ueniam, res iam uniuersas profundam, de quibus uolumina inpleta sunt non a nostris solum sed etiam a chrysippo (de quo queri solent stoici, dum studiose omnia conquisierit contra sensus et perspicuitatem contraque omnem consuetudinem contraque rationem, ipsum sibi respondentem inferiorem fuisse, itaque ab eo armatum esse carneadem); ea sunt eius modi, quae a te diligentissime tractata sunt. dormientium et uinulentorum et furiosorum uisa inbecilliora esse dicebas quam uigilantium siccorum sanorum. quo modo? quia cum experrectus esset ennius non diceret se uidisse homerum sed uisum esse, alcmeo autem "sed mihi  neutiquam cor consentit"; similia de uinulentis. quasi quisquam neget et qui experrectus sit eum <non> somniare, et cuius furor consederit putare non fuisse ea uera quae essent sibi uisa in furore. sed non id agitur; tum cum uidebantur quo modo uiderentur, id quaeritur. nisi uero ennium non putamus ita totum illud audiuisse "o pietas animi", si modo id somniauit, ut si uigilans audiret. experrectus enim potuit illa uisa putare, ut erant, et somnia; dormienti uero aeque ac uigilanti probabantur. quid iliona somno illo "mater te appello" nonne ita credit filium locutum ut experrecta etiam crederet? unde enim illa "age asta, mane audi; iteradum eadem istaec mihi": num uidetur minorem habere uisis quam uigilantis fidem? quid loquar de insanis: qualis tandem fuit adfinis tuus catule tuditanus, quisquam sanissimus tam certa putat quae uidet quam is putabat quae uidebantur? quid ille qui "uideo uideo te; uiue ulixes dum licet" nonne etiam bis exclamauit se uidere, cum omnino non uideret; quid apud euripidem hercules, cum ut eurysthei filios ita suos configebat sagittis, cum uxorem interemebat, cum conabatur etiam patrem, non perinde mouebatur falsis ut ueris moueretur; quid ipse alcmeo tuus, qui negat cor sibi cum oculis consentire, nonne ibidem incitato furore "unde haec flamma oritur" et illa deinceps "incede incede, adsunt me expetunt"; quid cum uirginis fidem implorat:  "fer mi auxilium, pestem abige a me, flammiferam  hanc uim, quae me excruciat, caeruleae incinctae angui incedunt, circumstant cum  ardentibus taedis", num dubitas quin sibi haec uidere uideatur? itemque cetera "intendit crinitus apollo arcum auratum, luna innixus, diana facem iacit a laeua": qui magis haec crederet si essent quam credebat quia uidebantur; apparet enim iam cor cum oculis consentire. omnia autem haec proferuntur ut illud efficiatur, quo certius nihil potest esse, inter uisa uera et falsa ad animi adsensum nihil interesse. uos autem nihil agitis, cum illa falsa uel furiosorum uel somniantium recordatione ipsorum refellitis. non enim id quaeritur, qualis recordatio fieri soleat eorum qui experrecti sunt aut eorum qui furere destiterint, sed qualis uisio fuerit aut furentium aut somniantium tum cum mouebantur. 