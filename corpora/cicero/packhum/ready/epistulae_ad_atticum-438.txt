prid .  non .  nou .   44 <cicero attico sal.> binae uno die mihi litterae ab octauiano, nunc quidem ut romam statim ueniam; uelle se rem agere per senatum. cui ego non posse senatum ante kal. ian., quod quidem ita credo. ille autem addit 'consilio tuo'. quid multa? ille urget, ego autem σκήπτομαι. non confido aetati, ignoro quo animo. nil sine pansa tuo uolo. uereor ne ualeat antonius, nec a mari discedere libet. at metuo ne quae ἀριστεία me absente. uarroni quidem displicet consilium pueri, mihi non. firmas copias habet, brutum habere potest; et rem gerit palam, centuriat capuae, dinumerat. iam iamque uideo bellum. ad haec rescribe. tabellarium meum kalendis roma profectum sine tuis litteris miror.