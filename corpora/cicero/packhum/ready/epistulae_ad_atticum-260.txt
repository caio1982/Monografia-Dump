prid .  kal .  iun .   45 <cicero attico sal.> de caelio tu quaeres, ut scribis; ego nihil noui. noscenda autem est natura non facultas modo. de hortensio et uerginio  tu, si quid dubitabis. etsi quod magis placeat, ego quantum aspicio, non facile inueneris. cum mustela, quem ad modum scribis, cum uenerit crispus. ad auium scripsi ut ea quae bene nosset de auro pisoni demonstraret. tibi enim sane adsentior et istuc nimium diu duci et omnia nunc undique contrahenda. te quidem nihil agere, nihil cogitare aliud nisi quod ad me pertineat facile perspicio meisque negotiis impediri cupiditatem tuam ad me ueniendi. sed mecum esse te puto, non solum quod meam rem agis uerum etiam quod uidere uideor quo modo agas. neque enim ulla hora tui mihi est operis ignota.