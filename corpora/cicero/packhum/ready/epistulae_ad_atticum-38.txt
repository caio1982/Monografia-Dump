inter Non et prid Id Quint  59 CICERO ATTICO SAL. Multa me sollicitant et ex rei publicae tanto motu et ex his periculis quae mihi ipsi intenduntur. et sescenta sunt, sed mihi nihil est molestius quam Statium manu missum: 'nec meum imperium, ac mitto imperium, non simultatem meam revereri saltem!' nec quid faciam scio, neque tantum est in re quantus est sermo. ego autem ne irasci quidem possum iis quos valde amo; tantum doleo, ac mirifice quidem. cetera in magnis rebus. minae Clodi  contentionesque <quae> mihi proponuntur modice me tangunt. etenim vel subire eas videor mihi summa cum dignitate vel declinare nulla cum molestia posse. dices fortasse 'dignitatis ἅλις tamquam δρυός! saluti, si me amas, consule.' me miserum! cur non ades? nihil te profecto praeteriret. ego fortasse τυφ- λώττω et nimium τῷ καλῷ προσπέπονθα.  Scito nihil umquam fuisse tam infame, tam turpe, tam peraeque omnibus generibus, ordinibus, aetatibus offensum, quam hunc statum qui nunc est, magis mehercule quam vellem, non modo quam putarem. populares isti iam etiam modestos homines sibilare docuerunt. Bibulus in caelo est, nec qua re scio, sed ita laudatur quasi <qui> 'unus homo nobis cunctando restituit rem'. Pompeius, nostri amores, quod mihi summo dolore est, ipse se adflixit. neminem tenent voluntate; an metu necesse sit iis uti vereor. ego autem neque pugno cum illa causa propter illam amicitiam neque adprobo ne omnia im- probem quae antea gessi. utor via <media>.  Populi sensus maxime theatro et spectaculis perspectus est. nam gladiatoribus qua dominus qua advocati sibilis conscissi, ludis Apollinaribus Diphilus tragoedus in nostrum Pompeium petulanter invectus est: 'nostra miseria tu es magnus' miliens coactus est dicere. 'eandem virtutem istam veniet tempus cum graviter gemes' totius theatri clamore dixit itemque cetera. nam et eius modi sunt ii versus ut in tempus ab inimico Pompei  scripti esse videantur. 'si neque leges neque mores cogunt' et cetera magno cum fremitu et clamore sunt dicta. Caesar cum venisset mortuo plausu, Curio filius est insecutus. huic ita plausum est ut salva re publica Pompeio plaudi solebat. tulit Caesar graviter. litterae Capuam ad Pompeium volare dice- bantur. inimici erant equitibus, qui Curioni stantes plauserant, hostes omnibus; Rosciae legi, etiam frumentariae minitabantur. sane res erat perturbata. equidem malueram quod erat suscep- tum ab illis silentio transire, sed vereor ne non liceat. non fe- runt homines quod videtur esse tamen ferendum. sed est iam una vox omnium, magis odio firmata quam praesidio.  Noster autem Publius mihi minitatur, inimicus est. impen- det negotium, ad quod tu scilicet advolabis. videor mihi nos- trum illum consularem exercitum bonorum omnium, etiam satis bonorum, habere firmissimum. Pompeius significat studium erga me non mediocre. idem adfirmat verbum de me illum non esse facturum; in quo non me ille fallit, sed ipse fallitur. Cosconio mortuo sum in eius locum invitatus. id erat vocari in locum mortui. nihil me turpius apud homines fuisset, neque vero ad istam ipsam ἀσφάλειαν quicquam alienius. sunt enim illi apud bonos invidiosi, ego apud improbos; meam retinuissem invidiam, alienam adsumpsissem. Caesar me sibi vult esse legatum. honestior haec declinatio periculi, sed ego hoc non repudio. quid ergo est? pugnare malo. nihil tamen certi. iterum dico 'utinam adesses!' sed tamen, si erit necesse, arcessemus.  Quid aliud? quid? hoc, opinor: certi sumus perisse omnia. quid enim ἀκκιζόμεθα tam diu?  Sed haec scripsi properans et mehercule timide. posthac ad te aut, si perfidelem habebo cui dem, scribam plane omnia,  aut, si obscure scribam, tu tamen intelleges. in iis epistulis me Laelium, te Furium faciam; cetera erunt ἐν αἰνιγμοῖς.  Hic Caecilium colimus et observamus diligenter. edicta Bibuli audio ad te missa. iis ardet dolore et ira noster Pompeius.