o diem illum, iudices, funestum senatui bonisque omnibus, rei publicae luctuosum, mihi ad domesticum maerorem grauem, ad posteritatis memoriam gloriosum! quid enim quisquam potest ex omni memoria sumere inlustrius quam pro uno ciui et bonos omnis priuato consensu et uniuersum senatum publico consilio mutasse uestem? quae quidem tum mutatio non deprecationis est causa facta, sed luctus: quem enim deprecarere, cum omnes essent sordidati, cumque hoc satis esset signi esse improbum, qui mutata ueste non esset? hac mutatione uestis facta tanto in luctu ciuitatis, omitto quid ille tribunus omnium rerum diuinarum humanarumque praedo fecerit, qui adesse nobilissimos adulescentis, honestissimos equites romanos, deprecatores salutis meae iusserit, eosque operarum suarum gladiis et lapidibus obiecerit: de consulibus loquor, quorum fide res publica niti  debuit. exanimatus euolat ex senatu, non minus perturbato animo atque uultu quam si annis ante paucis in creditorum conuentum incidisset; aduocat contionem, habet orationem talem consul qualem numquam catilina uictor habuisset: errare homines si etiam tum senatum aliquid in re publica posse arbitrarentur; equites uero romanos daturos illius diei poenas quo me consule cum gladiis in cliuo capitolino fuissent; uenisse tempus iis qui in timore fuissent—coniuratos uidelicet dicebat—ulciscendi se. si dixisset haec solum, omni supplicio esset dignus; nam oratio ipsa consulis perniciosa potest rem publicam labefactare; quid fecerit uidete. l. lamiam, qui cum me ipsum pro summa familiaritate quae mihi cum patre eius erat unice diligebat, tum pro re publica uel mortem oppetere cupiebat, in contione relegauit, edixitque ut ab urbe abesset milia passuum ducenta, quod esset ausus pro ciui, pro bene merito ciui, pro amico, pro re publica deprecari. 