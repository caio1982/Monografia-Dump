atque huius quoque exordium mali, quoniam principium boni diximus, explicemus. ueri simillimum mihi uidetur quodam tempore neque in publicis rebus in fantes et insipientes homines solitos esse uersari nec uero ad priuatas causas magnos ac disertos homines accedere, sed cum a summis uiris maximae res administrarentur, arbitror alios fuisse non incallidos homines, qui ad paruas controuersias priuatorum accederent. quibus in controuersiis cum saepe a mendacio contra uerum stare homines consuescerent, dicendi assiduitas induit audaciam, ut necessario superiores illi propter iniurias ciuium resistere audacibus et opitulari suis quisque necessariis cogeretur. itaque cum in dicendo saepe par, nonnumquam etiam superior uisus esset is, qui omisso studio sapientiae nihil sibi praeter eloquentiam comparasset, fiebat, ut et multitudinis et suo iudicio dignus, qui rem publicam gereret, uideretur. hinc nimirum non iniuria, cum ad gubernacula rei publicae temerarii atque audaces homines accesserant, maxima ac miserrima naufragia fiebant. quibus rebus tantum odii atque inuidiae suscepit eloquentia, ut homines ingeniosissimi, quasi ex aliqua turbida tempestate in portum, sic ex seditiosa ac tumultuosa uita se in studium aliquod traderent quietum. quare mihi uidentur postea cetera studia recta atque honesta per otium concelebrata ab optimis enituisse, hoc uero a plerisque eorum desertum obsoleuisse tempore, quo multo uehementius erat retinendum et studiosius adaugendum. nam quo indignius rem honestissimam et rectissimam uiolabat stultorum et improborum temeritas et audacia summo cum rei publicae detrimento, eo studiosius et illis resistendum fuit et rei publicae consulendum. quod nostrum illum non fugit catonem neque laelium neque  eorum, ut uere dicam, discipulum africanum neque gracchos africani nepotes: quibus in hominibus erat summa uirtus et summa uirtute amplificata auctoritas et, quae et his rebus ornamento et rei publicae praesidio esset, eloquentia. quare meo quidem animo nihilo minus eloquentiae studendum est, etsi ea quidam et priuatim et publice abutuntur; sed eo quidem uehementius, ne mali magno cum detrimento bonorum et communi omnium pernicie plurimum possint, cum praesertim hoc sit unum, quod ad omnes res et priuatas et publicas maxime pertineat, hoc tuta, hoc honesta, hoc inlustris, hoc eodem uita iucunda fiat. nam hinc ad rem publicam plurima commoda ueniunt, si moderatrix omnium rerum praesto est sapientia; hinc ad ipsos, qui eam adepti sunt, laus, honos, dignitas confluit; hinc amicis quoque eorum certissimum et tutissimum praesidium comparatur. ac mihi quidem uidentur homines, cum multis rebus humiliores et infirmiores sint, hac re maxime bestiis praestare, quod loqui possunt. quare praeclarum mihi quiddam uidetur adeptus is, qui, qua re homines bestiis praestent, ea in re hominibus ipsis antecellat. hoc si forte non natura modo neque exercitatione conficitur, uerum etiam artificio quodam comparatur, non alienum est uidere, quae dicant ii, qui quaedam eius rei praecepta nobis reliquerunt. 