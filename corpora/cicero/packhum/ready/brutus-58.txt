haec cum ille dixisset: longi sermonis initium pepulisti, inquam, attice, remque commouisti noua disputatione dignam, quam in aliud tempus differamus. uoluendi enim sunt libri cum aliorum tum in primis catonis. intelleges nihil illius liniamentis nisi eorum pigmentorum, quae inuenta nondum erant, florem et colorem defuisse. nam de crassi oratione sic existumo, ipsum fortasse melius potuisse scribere, alium, ut arbitror, neminem. nec in hoc εἴρωνα me duxeris esse, quod eam orationem mihi magistram fuisse dixerim. nam etsi [ut] tu melius existumare uideris de ea, si quam nunc habemus, facultate, tamen adulescentes quid in latinis potius imitaremur non habebamus. quod autem plures a nobis nominati  sunt, eo pertinuit, ut paulo ante dixi, quod intellegi uolui, in eo, cuius omnes cupidissimi essent, quam pauci digni nomine euaderent. quare εἴρωνα me, ne si africanus quidem fuit, ut ait in historia sua c. fannius, existumari uelim.  ut uoles, inquit atticus. ego enim non alienum a te putabam quod et in africano fuisset et in socrate.  tum brutus: de isto postea; sed tu, inquit me intuens, orationes nobis ueteres explicabis?  uero, inquam, brute; sed in cumano aut in tusculano aliquando, si modo licebit, quoniam utroque in loco uicini sumus. sed iam ad id, unde digressi sumus, reuertamur.  hortensius igitur cum admodum adulescens orsus esset in foro dicere, celeriter ad maiores causas adhiberi coeptus est; <et> quamquam inciderat in cottae et sulpici aetatem, qui annis decem maiores <erant>, excellente tum crasso et antonio, dein philippo, post iulio, cum his ipsis dicendi gloria comparabatur. primum memoria tanta, quantam in nullo cognouisse me arbitror, ut quae secum commentatus esset, ea sine scripto uerbis eisdem redderet, quibus cogitauisset. hoc adiumento ille tanto sic utebatur, ut sua et commentata et scripta et nullo referente omnia aduersariorum dicta meminisset. ardebat autem cupiditate sic, ut in nullo umquam flagrantius studium uiderim. nullum enim patiebatur esse diem quin aut in foro diceret aut meditaretur extra forum. saepissume autem eodem die utrumque faciebat. adtuleratque minime uolgare genus dicendi; duas quidem res quas nemo alius: partitiones, quibus de rebus dicturus esset, et conlectiones, memor et quae essent dicta contra quaeque ipse dixisset. erat in uerborum splendore elegans, com positione aptus, facultate copiosus; eaque erat cum summo ingenio tum exercitationibus maxumis consecutus. rem complectebatur memoriter, diuidebat acute, nec praetermittebat fere quicquam, quod esset in causa aut ad confirmandum aut ad refellendum. uox canora et suauis, motus et gestus etiam plus artis habebat quam erat oratori satis. hoc igitur florescente crassus est mortuus, cotta pulsus, iudicia intermissa bello, nos in forum uenimus. 