ego uero facile sim passus ne in mentem quidem mihi aliquid contra uenire; ita isti faueo sententiae.  quid? illa tandem num leuiora censes, quae declarant inesse in animis hominum diuina quaedam? quae si cernerem quem ad modum nasci possent, etiam quem ad modum interirent uiderem. nam sanguinem bilem pituitam ossa neruos uenas, omnem denique membrorum et totius corporis figuram uideor posse dicere unde concreta et quo modo facta sint: animum ipsum—si nihil esset in eo nisi id, ut per eum uiueremus, tam natura putarem hominis uitam sustentari quam uitis, quam arboris; haec enim etiam dicimus uiuere. item si nihil haberet animus hominis nisi ut appeteret aut fugeret, id quoque esset ei commune cum bestiis. habet primum memoriam, et eam infini tam rerum innumerabilium. quam quidem plato recordationem esse uolt uitae superioris. nam in illo libro, qui inscribitur menon, pusionem quendam socrates interrogat quaedam geometrica de dimensione quadrati. ad ea sic ille respondet ut puer, et tamen ita faciles interrogationes sunt, ut gradatim respondens eodem perueniat, quo si geometrica didicisset. ex quo effici uolt socrates, ut discere nihil aliud sit nisi recordari. quem locum multo etiam accuratius explicat in eo sermone, quem habuit eo ipso die, quo excessit e uita; docet enim quemuis, qui omnium rerum rudis esse uideatur, bene interroganti respondentem declarare se non tum illa discere, sed reminiscendo recognoscere, nec uero fieri ullo modo posse, ut a pueris tot rerum atque tantarum insitas et quasi consignatas in animis notiones, quas ἐννοίας uocant, haberemus, nisi animus, ante quam in corpus intrauisset, in rerum cognitione uiguisset. cumque nihil esset . . . , ut omnibus locis a platone disseritur—nihil enim putat esse, quod oriatur et intereat, idque solum esse, quod semper tale sit quale est (ἰδέαν appellat ille, nos speciem)—, non potuit animus haec in corpore inclusus adgnoscere, cognita attulit; ex quo tam multarum rerum cognitionis admiratio tollitur. neque ea plane  uidet animus, cum repente in tam insolitum tamque perturbatum domicilium inmigrauit, sed cum se collegit atque recreauit, tum adgnoscit illa reminiscendo. ita nihil est aliud discere nisi recordari. ego autem maiore etiam quodam modo memoriam admiror. quid est enim illud quo meminimus, aut quam habet uim aut unde nat[ur]am? non quaero, quanta memoria simonides fuisse dicatur, quanta theodectes, quanta is, qui a pyrrho legatus ad senatum est missus, cineas, quanta nuper charmadas, quanta, qui modo fuit, scepsius metrodorus, quanta noster hortensius: de communi hominum memoria loquor, et eorum maxume qui in aliquo maiore studio et arte uersantur, quorum quanta mens sit, difficile est existimare; ita multa meminerunt. quorsus igitur haec spectat oratio? quae sit illa uis et unde sit, intellegendum puto. non est certe nec cordis nec sanguinis nec cerebri nec atomorum; animae sit ignisne nescio, nec me pudet ut istos fateri nescire quod nesciam: illud, si ulla alia de re obscura adfirmare possem, siue anima siue ignis sit animus, eum iurarem esse diuinum. quid enim, obsecro te, terrane tibi hoc nebuloso et caliginoso caelo aut sata aut concreta uidetur tanta uis memoriae? si quid sit  hoc non uides, at quale sit uides; si ne id quidem, at quantum sit profecto uides. quid igitur? utrum capacitatem aliquam in animo putamus esse, quo tamquam in aliquod uas ea quae meminimus infundantur? absurdum id quidem; qui enim fundus aut quae talis animi figura intellegi potest aut quae tanta omnino capacitas? an inprimi quasi ceram animum putamus, et esse memoriam signatarum rerum in mente uestigia? quae possunt uerborum, quae rerum ipsarum esse uestigia, quae porro tam inmensa magnitudo, quae illa tam multa possit effingere? 