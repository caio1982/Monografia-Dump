ix kal .  febr .   49  in formiano cicero attico sal. unam adhuc a te epistulam acceperam datam  xii  kal. [iun.], in qua significabatur aliam te ante dedisse, quam non acceperam. sed quaeso ut scribas quam saepissime, non modo si quid scies aut audieris sed etiam si quid suspicabere, maximeque quid nobis faciendum aut non faciendum putes.  nam quod rogas curem ut scias quid pompeius agat, ne ipsum quidem scire puto; nostrum quidem nemo. uidi lentulum consulem formiis  x  kal., uidi libonem; plena timoris et erroris omnia. ille iter larinum; ibi enim cohortes et luceriae et teani reliquaque in apulia. inde utrum consistere uspiam uelit an mare transire nescitur. si manet, uereor ne exercitum firmum habere non possit; sin discedit, quo aut qua, aut quid nobis agendum sit nescio. nam istum quidem cuius Φαλαρισμὸν times omnia taeterrime facturum puto; nec eum rerum prolatio nec senatus magistratuumque discessus  nec aerarium clausum tardabit. sed haec, ut scribis, cito sciemus.  interim uelim mihi ignoscas quod ad te scribo tam multa totiens; acquiesco enim et tuas uolo elicere litteras maximeque consilium quid agam aut quo me pacto geram. demittamne me penitus in causam? non deterreor periculo sed dirumpor dolore: tamne nullo consilio aut tam contra meum consilium gesta esse omnia! an cuncter et tergiuerser et iis me dem qui tenent, qui potiuntur? 'αἰδέομαι Τρῶας', nec solum ciuis sed etiam amici officio reuocor, etsi frangor saepe misericordia puerorum.  ut igitur ita perturbato, etsi te eadem sollicitant, scribe aliquid et maxime, si pompeius italia cedit, quid nobis agendum putes. m'. quidem lepidus (nam fuimus una) eum finem statuit, l. torquatus eundem. me cum multa tum etiam lictores impediunt. nihil uidi umquam quod minus explicari posset. itaque a te nihildum certi exquiro sed quid uideatur, denique ipsam ἀπορίαν tuam cupio cognoscere.  labienum ab illo discessisse prope modum constat. si ita factum esset ut ille romam ueniens magistratus et senatum romae offenderet, magno usui causae nostrae fuisset. damnasse enim sceleris hominem amicum rei publicae causa uideretur, quod nunc quoque uidetur, sed minus prodest; non enim habet cui prosit, eumque arbitror paenitere, nisi forte id ipsum est falsum, discessisse illum. nos quidem pro certo habebamus.  et uelim, quamquam, ut scribis, domesticis te finibus tenes, formam mihi urbis exponas, ecquod pompei desiderium,  ecquae caesaris inuidia appareat, etiam quid censeas de terentia et tullia, romae eas esse an mecum an aliquo tuto loco. haec et si quid aliud ad me scribas uelim uel potius scriptites.