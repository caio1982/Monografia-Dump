continuatio est orationis enuntiandae a<d>celeratio clamosa.  distributio est in contentione oratio frequens cum raris et breuibus interuallis acri uociferatione.  amplificatio diuiditur in cohortationem et conquestionem.   cohortatio est oratio, quae aliquod peccatum amplificans auditorem ad iracundiam adducit.  conquestio est oratio, quae incommodorum amplificatione animum auditoris ad misericordiam perducit.  quoniam igitur mollitudo uocis in tres partes diuisa est, et eae partes ipsae sunt in octo partes alias distributae, harum octo partium, quae cuiusque idonea pronuntiatio sit, demonstrandum uidetur.  sermo cum est in dignitate, plenis faucibus quam sedatissuma et depressissuma uoce uti conueniet; ita tamen, ut ne ab oratoria consuetudine ad tragicam transeamus.  cum autem est in demonstratione, uoce paulolum attenuata crebris interuallis et diuisionibus oportet uti, ut in ipsa pronuntiatione eas res, quas demonstrabimus, inserere atque insecare uideamur in animis auditorum.  cum autem est sermo in narratione, uocum uarietates opus sunt, ut, quo quidque pacto gestum sit, ita narrari uideatur. strenue quod uolumus ostendere factum: celeriuscule dicemus; at aliud otiose: retardabimus. deinde modo acriter, tum clementer, maeste, hilare in omnes partes commutabimus ut uerba item pronuntiationem. si qua inciderint in nar rationem dicta, rogata, responsa, si quae admirationes de quibus nos narrabimus, diligenter animum aduertemus, ut omnium personarum sensus atque animos uoce exprimamus. 