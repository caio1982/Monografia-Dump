non .   42 m  ci  uidit enim quod uidendum fuit, adpendicem animi esse corpus nihilque esse in eo magnum   august .   trin .   14.19.26  ci  quae nobis dies noctesque considerantibus acuentibusque intelligentiam quae est mentis acies cauentibusque ne quando illa hebescat, id est in philosophia uiuentibus, magna spes est: aut si hoc quo sentimus et sapimus mortale et caducum est, iucundum nobis perfunctis  muneribus humanis occasum neque molestam exstinctionem et quasi quietem uitae fore; aut si, ut antiquis philosophis iisque maximis longeque clarissimis placuit, aeternos animos ac diuinos habemus, sic existimandum est quo magis hi fuerint semper in suo cursu, id est in ratione et in inuestigandi cupiditate, et quo minus se admiscuerint atque implicuerint hominum uitiis et erroribus, hoc eis faciliorem ascensum et reditum in caelum fore.  quapropter, ut aliquando terminetur oratio, si aut exstingui tranquille uolumus cum in his artibus uixerimus, aut si ex hac in aliam haud paulo meliorem domum sine mora demigrare, in his studiis nobis omnis opera et cura ponenda est.