ex hac iniquitate istius et improbitate, iudices, quod praeda ex illis bonis ad multos syracusanos inuito populo senatuque syracusano uenerat, et illa scelera quae per theomnastum et aeschrionem et dionysodorum et cleomenem inuitissima ciuitate illa facta sunt: primum ut urbs tota spoliaretur, qua de re alius mihi locus ad dicendum est constitutus; ut omnia signa iste per eos homines quos nominaui, omne ebur ex aedibus sacris, omnis undique tabulas pictas, deorum denique simulacra quae uellet auferret; deinde ut in curia syracusis, quem locum illi βουλευτήριον nomine appellant, honestissimo loco et apud illos clarissimo, ubi illius ipsius m. marcelli,—qui eum syracusanis locum, quem eripere belli ac uictoriae lege posset, conseruauit et reddidit,—statua [ex aere facta] est, ibi inauratam istius et alteram filio statuam ponerent, ut dum istius hominis memoria maneret senatus syracusanus sine lacrimis et gemitu in curia esse non posset. per eosdem istius furtorum iniuriarum uxorumque socios istius imperio syracusis marcellia tolluntur maximo gemitu luctuque ciuitatis, quem illi diem festum cum recentibus beneficiis c. marcelli debitum reddebant, tum generi no mini familiae marcellorum maxima uoluntate tribuebant. mithridates in asia, cum eam prouinciam totam occupasset, mucia non sustulit. hostis, et hostis in ceteris rebus nimis ferus et immanis, tamen honorem hominis deorum religione consecratum uiolare noluit: tu syracusanos unum diem festum marcellis impertire noluisti, per quos illi adepti sunt ut ceteros dies festos agitare possent? at uero praeclarum diem illis reposuisti uerria ut agerent, et ut ad eum diem quae sacris epulisque opus essent in compluris annos locarentur! iam in tanta istius impudentia remittendum aliquid uidetur, ne omnia contendamus, ne omnia cum dolore agere uideamur. nam me dies uox latera deficiant, si hoc nunc uociferari uelim, quam miserum indignumque sit istius nomine apud eos diem festum esse qui se istius opera funditus exstinctos esse arbitrentur. o uerria praeclara! quo accessisti, quaeso, quo non attuleris tecum istum diem? etenim quam tu domum, quam urbem adisti, quod fanum denique, quod non euersum atque extersum reliqueris? quare appellentur sane ista uerria, quae non ex nomine sed ex manibus naturaque tua constituta esse uideantur. 