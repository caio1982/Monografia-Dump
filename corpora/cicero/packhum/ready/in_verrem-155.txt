uerum ut ad illud sacrarium redeam, signum erat hoc quod dico cupidinis e marmore, ex altera parte hercules egregie factus ex aere. is dicebatur esse myronis, ut opinor, et certe. item ante hos deos erant arulae, quae cuiuis religionem sacrari significare possent. erant aenea duo praeterea signa, non maxima uerum eximia uenustate, uirginali habitu atque uestitu, quae manibus sublatis sacra quaedam more atheniensium uirginum reposita in capitibus sustinebant; canephoroe ipsae uocabantur; sed earum artificem—quem? quemnam? recte admones—polyclitum esse dicebant. messanam ut quisque nostrum uenerat, haec uisere solebat; omnibus haec ad uisendum patebant cotidie; domus erat non domino magis ornamento quam ciuitati. c. claudius, cuius aedilitatem magnificentissimam scimus fuisse, usus est hoc cupidine tam diu dum forum dis immortalibus populoque romano habuit ornatum, et, cum hospes esset heiorum, mamertini autem populi patronus, ut illis benignis usus est ad commodandum, sic ipse diligens fuit ad reportandum. nuper homines nobilis eius modi, iudices,—sed quid dico 'nuper'? immo uero modo ac plane paulo ante uidimus, qui forum et basilicas non spoliis prouinciarum sed ornamentis amicorum, commodis hospitum non furtis nocentium ornarent; qui tamen signa atque ornamenta sua cuique reddebant, non ablata ex urbibus sociorum atque amicorum quadridui causa, per simulationem aedilitatis, domum deinde atque ad suas uillas  auferebant. haec omnia quae dixi signa, iudices, ab heio e sacrario uerres abstulit; nullum, inquam, horum reliquit neque aliud ullum tamen praeter unum peruetus ligneum, bonam fortunam, ut opinor; eam iste habere domi suae noluit. 