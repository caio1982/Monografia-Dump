at sunt morosi et anxii et iracundi et difficiles senes. si quaerimus, etiam auari; sed haec morum uitia sunt, non senectutis. ac morositas tamen et ea uitia, quae dixi, habent aliquid excusationis non illius quidem iustae, sed quae probari posse uideatur; contemni se putant, despici inludi; praeterea in fragili corpore odiosa omnis offensio est. quae tamen omnia dulciora fiunt et moribus bonis et artibus idque cum in uita tum in scaena intellegi potest ex iis fratribus qui in adel phis sunt. quanta in altero diritas, in altero comitas! sic se res habet: ut enim non omne uinum, sic non omnis natura uetustate coacescit. seueritatem in senectute probo, sed eam sicut alia modicam, acerbitatem nullo modo. auaritia uero senilis quid sibi uelit, non intellego; potest enim quicquam esse absurdius quam quo uiae minus restet, eo plus uiatici quaerere?  quarta restat causa quae maxime angere atque sollicitam habere nostram aetatem uidetur, adpropinquatio mortis, quae certe a senectute non potest esse longe. o miserum senem qui mortem contemnendam esse in tam longa aetate non uiderit! quae aut plane neglegenda est, si omnino extinguit animum, aut etiam optanda, si aliquo eum deducit ubi sit futurus aeternus; atqui tertium certe nihil inueniri potest; quid igitur timeam, si aut non miser post mortem aut beatus etiam futurus sum? quamquam quis est tam stultus quamuis sit adulescens, cui sit exploratum se ad uesperum esse uicturum? quin etiam aetas illa multo plures quam nostra casus mortis habet; facilius in morbos incidunt adulescentes, grauius aegrotant, tristius curantur. itaque pauci ueniunt ad senectutem; quod ni ita accideret, melius et prudentius uiueretur. mens enim et ratio et consilium in senibus est; qui si nulli fuissent, nullae omnino ciuitates fuissent. sed redeo ad mortem inpendentem. quod est istius crimen senectutis, cum id ei  uideatis cum adulescentia esse commune? sensi ego in optimo filio, tu in expectatis ad amplissimam dignitatem fratribus scipio, mortem omni aetati esse communem. at sperat adulescens diu esse se uicturum, quod sperare idem senex non potest. insipienter sperat. quid enim stultius quam incerta pro certis habere, falsa pro ueris? at senex ne quod speret quidem habet. at est eo meliore condicione quam adulescens, cum id quod ille sperat, hic consecutus est; ille uult diu uiuere, hic diu uixit. quamquam o di boni! quid est in hominis natura diu? da enim supremum tempus, expectemus tartessiorum regis aetatem (fuit enim ut scriptum uideo arganthonius quidam gadibus qui octoginta regnauit annos, centum uiginti uixit)â€”sed mihi ne diuturnum quidem quicquam uidetur in quo est aliquid extremum. cum enim id aduenit, tum illud quod praeteriit, effluxit; tantum remanet quod uirtute et recte factis consecutus sis; horae quidem cedunt et dies et menses et anni nec praeteritum tempus umquam reuertitur nec quid sequatur, sciri potest; quod cuique temporis ad uiuendum datur, eo debet esse contentus. neque enim histrioni, ut placeat, peragenda fabula est, modo in quocumque fuerit actu, probetur, neque sapientibus usque ad 'plaudite' ueniendum est. breue enim tempus aetatis satis longum est ad bene honesteque  uiuendum; sin processerit longius, non magis dolendum est quam agricolae dolent praeterita uerni temporis suauitate aestatem autumnumque uenisse. uer enim tamquam adulescentiam significat ostenditque fructus futuros, reliqua autem tempora demetendis fructibus et percipiendis accommodata sunt. fructus autem senectutis est ut saepe dixi ante partorum bonorum memoria et copia. omnia autem quae secundum naturam fiunt, sunt habenda in bonis. quid est autem tam secundum naturam quam senibus emori? quod idem contingit adulescentibus aduersante et repugnante natura. itaque adulescentes mihi mori sic uidentur ut cum aquae multitudine flammae uis opprimitur, senes autem sic ut cum sua sponte nulla adhibita ui consumptus ignis extinguitur; et quasi poma ex arboribus, cruda si sunt, uix euelluntur, si matura et cocta, decidunt, sic uitam adulescentibus uis aufert, senibus maturitas; quae quidem mihi tam iucunda est, ut quo propius ad mortem accedam, quasi terram uidere uidear aliquandoque in portum ex longa nauigatione esse uenturus. senectutis autem nullus est certus terminus recteque in ea uiuitur, quoad munus officii exsequi et tueri possis et tamen mortem contemnere; ex quo fit ut animosior etiam senectus sit quam adulescentia et fortior. hoc illud est quod pisistrato tyranno a solone responsum est, cum illi quaerenti qua tandem re fretus sibi tam audaciter obsisteret, re spondisse dicitur: 'senectute.' sed uiuendi est finis optumus, cum integra mente certisque sensibus opus ipsa suum eadem quae coagmentauit, natura dissoluit. ut nauem, ut aedificium idem destruit facillime qui construxit, sic hominem eadem optume quae conglutinauit natura dissoluit. iam omnis conglutinatio recens aegre, inueterata facile diuellitur. ita fit ut illud breue uitae reliquum nec auide adpetendum senibus nec sine causa deserundum sit; uetatque pythagoras iniussu imperatoris, id est dei, de praesidio et statione uitae decedere. solonis quidem sapientis elogium est, quo se negat uelle suam mortem dolore amicorum et lamentis uacare. uolt credo se esse carum suis; sed haud scio an melius ennius: 'nemo me dacrumis decoret neque funera fletu faxit.' non censet lugendam esse mortem quam inmortalitas consequatur. iam sensus moriendi aliquis esse potest, isque ad exiguum tempus, praesertim seni, post mortem quidem sensus aut optandus aut nullus est. sed hoc meditatum ab adulescentia debet esse mortem ut neglegamus, sine qua meditatione tranquillo esse animo nemo potest. moriendum enim certe est et incertum an hoc ipso die. mortem igitur omnibus horis inpendentem timens qui poterit animo consistere? de qua non ita longa disputatione opus esse uidetur, cum  recorder non l. brutum qui in liberanda patria est interfectus, non duos decios qui ad uoluntariam mortem cursum equorum incitauerunt, non m. atilium qui ad supplicium est profectus, ut fidem hosti datam conseruaret, non duos scipiones qui iter poenis uel corporibus suis obstruere uoluerunt, non auum tuum l. paulum qui morte luit collegae in cannensi ignominia temeritatem, non m. marcellum cuius interitum ne crudelissimus quidem hostis honore sepulturae carere passus est, sed legiones nostras, quod scripsi in originibus, in eum locum saepe profectas alacri animo et erecto unde se redituras numquam arbitrarentur. quod igitur adulescentes et ii quidem non solum indocti, sed etiam rustici contemnunt, id docti senes extimescent? omnino ut mihi quidem uidetur, studiorum omnium satietas uitae facit satietatem. sunt pueritiae studia certa; num igitur ea desiderant adulescentes? sunt ineuntis adulescentiae; num ea constans iam requirit aetas quae media dicitur? sunt etiam eius aetatis; ne ea quidem quaeruntur in senectute; sunt extrema quaedam studia senectutis; ergo ut superiorum aetatum studia occidunt sic occidunt etiam senectutis; quod cum euenit, satietas uitae tempus maturum mortis adfert. non enim uideo cur quid ipse sentiam de morte, non audeam uobis dicere, quod eo cernere mihi melius uideor quo ab ea propius absum. ego uestros patres tu scipio tuque c. laeli, uiros clarissimos mihique amicissimos uiuere arbitror et eam quidem uitam quae est sola uita nominanda. nam dum sumus inclusi in his compagibus  corporis, munere quodam necessitatis et graui opere perfungimur; est enim animus caelestis ex altissimo domicilio depressus et quasi demersus in terram, locum diuinae naturae aeternitatique contrarium. sed credo deos inmortales sparsisse animos in corpora humana, ut essent qui terras tuerentur quique caelestium ordinem contemplantes imitarentur eum uitae modo atque constantia. nec me solum ratio ac disputatio impulit ut ita crederem, sed nobilitas etiam summorum philosophorum et auctoritas. audiebam pythagoram pythagoreosque incolas paene nostros, qui essent italici philosophi quondam nominati, numquam dubitasse quin ex uniuersa mente diuina delibatos animos haberemus. demonstrabantur mihi praeterea quae socrates supremo uitae die de inmortalitate animorum disseruisset, is qui esset omnium sapientissimus oraculo apollinis iudicatus. quid multa? sic persuasi mihi, sic sentio, cum tanta celeritas animorum sit, tanta memoria praeteritorum futurorumque prudentia, tot artes, tantae scientiae, tot inuenta, non posse eam naturam quae res eas contineat, esse mortalem, cumque semper agitetur animus nec principium motus habeat, quia se ipse moueat, ne finem quidem habiturum esse motus, quia numquam se ipse sit relicturus, et cum simplex animi esset natura neque haberet in se quicquam admixtum dispar sui atque dissimile, non posse eum diuidi; quod si non posset, non posse interire; magnoque esse argumento homines scire pleraque ante quam nati sint, quod iam pueri, cum artes difficiles discant, ita celeriter res innumerabiles arripiant ut eas non tum primum accipere uideantur, sed reminisci et recordari. haec platonis fere. apud xenophontem autem moriens  cyrus maior haec dicit: 'nolite arbitrari o mihi carissimi filii, me cum a uobis discessero, nusquam aut nullum fore. nec enim dum eram uobiscum, animum meum uidebatis, sed eum esse in hoc corpore ex iis rebus quas gerebam, intellegebatis. eundem igitur esse creditote, etiamsi nullum uidebitis. nec uero clarorum uirorum post mortem honores permanerent, si nihil eorum ipsorum animi efficerent, quo diutius memoriam sui teneremus. mihi quidem numquam persuaderi potuit animos, dum in corporibus essent mortalibus, uiuere, cum excessissent ex iis, emori, nec uero tunc animum esse insipientem, cum ex insipienti corpore euasisset, sed cum omni admixtione corporis liberatus purus et integer esse coepisset, tum esse sapientem. atque etiam cum hominis natura morte dissoluitur, ceterarum rerum perspicuum est quo quaeque discedat; abeunt enim illuc omnia unde orta sunt, animus autem solus nec cum adest nec cum discessit, apparet. iam uero uidetis nihil esse morti tam simile quam somnum. atqui dormientium animi maxime declarant diuinitatem suam; multa enim, cum remissi et liberi sunt, futura prospiciunt. ex quo intellegitur quales futuri sint, cum se plane corporis uinculis relaxauerint. quare, si haec ita sunt, sic me colitote' inquit 'ut deum; sin una est interiturus animus cum corpore, uos tamen deos uerentes qui hanc omnem pulchritudinem tuentur et regunt, memoriam nostri pie inuiolateque seruabitis.' cyrus quidem haec moriens; nos si placet nostra uideamus. nemo umquam mihi scipio persuadebit aut patrem tuum paulum aut duos auos paulum et  africanum aut africani patrem aut patruum aut multos praestantes uiros quos enumerare non est necesse, tanta esse conatos quae ad posteritatis memoriam pertinerent, nisi animo cernerent posteritatem ad se posse pertinere. an censes, ut de me ipse aliquid more senum glorier, me tantos labores diurnos nocturnosque domi militiaeque suscepturum fuisse, si isdem finibus gloriam meam quibus uitam essem terminaturus? nonne melius multo fuisset otiosam aetatem et quietam sine ullo aut labore aut contentione traducere? sed nescio quo modo animus erigens se posteritatem ita semper prospiciebat, quasi cum excessisset e uita, tum denique uicturus esset. quod quidem ni ita se haberet, ut animi inmortales essent, haud optimi cuiusque animus maxime ad inmortalitatem et gloriam niteretur. quid? quod sapientissimus quisque aequissimo animo moritur, stultissimus iniquissimo, nonne uobis uidetur is animus qui plus cernat et longius, uidere se ad meliora proficisci, ille autem cui obtusior sit acies, non uidere? equidem efferor studio patres uestros quos colui et dilexi, uidendi neque uero eos solos conuenire aueo quos ipse cognoui, sed illos etiam de quibus audiui et legi et ipse conscripsi. quo quidem me proficiscentem haud sane quis facile retraxerit nec tamquam peliam recoxerit. et si qui deus mihi largiatur ut ex hac aetate repuerascam et in cunis uagiam, ualde  recusem nec uero uelim quasi decurso spatio ad carceres a calce reuocari. quid habet enim uita commodi? quid non potius laboris? sed habeat sane, habet certe tamen aut satietatem aut modum. non lubet enim mihi deplorare uitam, quod multi et ii docti saepe fecerunt, neque me uixisse paenitet, quoniam ita uixi, ut non frustra me natum existumem, et ex uita ita discedo tamquam ex hospitio, non tamquam domo. commorandi enim natura deuorsorium nobis, non habitandi dedit. o praeclarum diem, cum in illud diuinum animorum concilium coetumque proficiscar cumque ex hac turba et conluuione discedam! proficiscar enim non ad eos solum uiros de quibus ante dixi, uerum etiam ad catonem meum, quo nemo uir melior natus est, nemo pietate praestantior; cuius a me corpus est crematum, quod contra decuit ab illo meum, animus uero non me deserens, sed respectans in ea profecto loca discessit quo mihi ipse cernebat esse ueniendum. quem ego meum casum fortiter ferre uisus sum, non quo aequo animo ferrem, sed me ipse consolabar existumans non longinquum inter nos digressum et discessum fore. his mihi rebus scipio (id enim te cum laelio admirari solere dixisti) leuis est senectus nec solum non molesta, sed etiam iucunda. quodsi in hoc erro, qui animos hominum inmortales esse credam, libenter erro nec mihi hunc errorem quo delector, dum uiuo, extorqueri uolo; sin mortuus, ut quidam minuti philosophi  censent, nihil sentiam, non uereor ne hunc errorem meum philosophi mortui irrideant. quodsi non sumus inmortales futuri, tamen extingui homini suo tempore optabile est. nam habet natura ut aliarum omnium rerum sic uiuendi modum. senectus autem aetatis est peractio tamquam fabulae, cuius defatigationem fugere debemus praesertim adiuncta satietate. 