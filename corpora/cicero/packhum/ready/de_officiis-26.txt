admodum autem tenenda sunt sua cuique, non uitiosa, sed tamen propria, quo facilius, decorum illud, quod quaerimus, retineatur. sic enim est faciendum, ut contra uniuersam naturam nihil contendamus, ea tamen conseruata propriam nostram sequamur, ut etiamsi sint alia grauiora atque meliora, tamen nos studia nostra nostrae naturae regula metiamur; neque enim attinet naturae repugnare nec quicquam sequi, quod assequi non queas. ex quo magis emergit quale sit decorum illud, ideo quia nihil decet inuita minerua,  ut aiunt, id est aduersante et repugnante natura. omnino si quicquam est decorum, nihil est profecto magis quam aequabilitas uniuersae uitae, tum singularum actionum, quam conseruare non possis, si aliorum naturam imitans, omittas tuam. ut enim sermone eo debemus uti, qui notus est nobis, ne ut quidam graeca uerba inculcantes iure optimo rideamur, sic in actiones omnemque uitam nullam discrepantiam conferre debemus. atque haec differentia naturarum tantam habet uim, ut non numquam mortem sibi ipse consciscere alius debeat, alius in eadem causa non debeat. num enim alia in causa m. cato fuit, alia ceteri, qui se in africa caesari tradiderunt? atqui ceteris forsitan uitio datum esset, si se interemissent, propterea quod lenior eorum uita et mores fuerant faciliores; catoni cum incredibilem tribuisset natura grauitatem, eamque ipse perpetua constantia roborauisset semperque in proposito susceptoque consilio permansisset, moriendum potius quam tyranni uultus aspiciendus fuit. quam multa passus est ulixes in illo errore diuturno, cum et mulieribus, si circe et calypso mulieres appellandae sunt, inseruiret et in omni sermone omnibus affabilem [et iocundum] esse se uellet. domi uero etiam contumelias seruorum ancillarumque pertulit, ut ad id aliquando, quod cupie bat, ueniret. at aiax, quo animo traditur, milies oppetere mortem quam illa perpeti maluisset. quae contemplantes expendere oportebit, quid quisque habeat sui, eaque moderari nec uelle experiri, quam se aliena deceant; id enim maxime quemque decet, quod est cuiusque maxime <suum>. suum quisque igitur noscat ingenium acremque se et bonorum et uitiorum suorum iudicem praebeat, ne scaenici plus quam nos uideantur habere prudentiae. illi enim non optumas, sed sibi accomodatissimas fabulas eligunt; qui uoce freti sunt, epigonos medumque, qui gestu melanippam, clytemestram, semper rupilius, quem ego memini, antiopam, non saepe aesopus aiacem. ergo histrio hoc uidebit in scena, non uidebit sapiens uir in uita? ad quas igitur res aptissimi erimus, in iis potissimum elaborabimus. sin aliquando necessitas nos ad ea detruserit, quae nostri ingenii non erunt, omnis adhibenda erit cura, meditatio, diligentia, ut ea, si non decore, at quam minime indecore facere possimus, nec tam est enitendum, ut bona, quae nobis data non sint, sequamur, quam ut uitia fugiamus. 