cicero attico sal. numquam ante arbitror te epistulam meam legisse nisi mea manu scriptam. ex eo colligere poteris quanta occupatione distinear. nam cum uacui temporis nihil haberem et cum recreandae uoculae causa necesse esset mihi ambulare, haec dictaui ambulans.  primum igitur illud te scire uolo, sampsiceramum, nostrum amicum, uehementer sui status paenitere restituique in eum locum cupere ex quo decidit, doloremque suum impertire nobis et medicinam interdum aperte quaerere, quam ego posse inueniri nullam puto; deinde omnis illius partis auctores ac socios nullo aduersario consenescere, consensionem uniuersorum nec uoluntatis nec sermonis maiorem umquam fuisse.  nos autem (nam id te scire cupere certo scio) publicis consiliis nullis intersumus totosque nos ad forensem operam laboremque contulimus. ex quo, quod facile intellegi possit, in multa commemoratione earum rerum quas gessimus desiderioque uersamur. sed boopidis nostrae consanguineus non mediocris terrores iacit atque denuntiat et sampsiceramo negat, ceteris prae se fert et ostentat. quam ob rem, si me amas quantum profecto amas, si dormis expergiscere, si stas ingredere, si ingrederis curre, si curris aduola. credibile non est quantum ego in consiliis <et> prudentia tua et, quod maximum est, quantum in amore et fide ponam. magnitudo rei longam orationem fortasse desiderat, coniunctio uero nostrorum animorum breuitate contenta est. permagni nostra interest te,  si comitiis non potueris, at declarato illo esse romae. cura ut ualeas.