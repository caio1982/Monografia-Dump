autumno (?)   46  romae m. cicero s. d. p. sulpicio imp. cum his temporibus non sane in senatum uentitarem, tamen, ut tuas litteras legi, non existimaui me saluo iure nostrae ueteris amicitiae multorumque inter nos officiorum facere posse ut honori tuo deessem. itaque adfui supplicationemque tibi libenter decreui nec reliquo tempore ullo aut rei aut existimationi aut dignitati tuae deero. atque hoc ut tui necessarii sciant, hoc me animo erga te esse, uelim facias eos per litteras certiores, ut, si quid tibi opus sit, ne dubitent mihi iure suo denuntiare.  m. bolanum, uirum bonum et fortem et omnibus rebus ornatum meumque ueterem amicum, tibi magno opere commendo. pergratum mihi feceris si curaris ut is intellegat hanc commendationem sibi magno adiumento fuisse, ipsumque uirum optimum gratissimumque cognosces. promitto tibi te ex eius amicitia magnam uoluptatem esse capturum.  praeterea a te peto in maiorem modum pro nostra amicitia et pro tuo perpetuo in me studio ut in hac re etiam elabores: dionysius, seruus meus, qui meam bibliothecen multorum nummorum tractauit, cum multos libros surripuisset nec se impune laturum putaret, aufugit. is est in prouincia tua. eum et m. bolanus, familiaris <meus>, et multi alii naronae uiderunt, sed cum se a me manu missum esse diceret, crediderunt. hunc tu si mihi restituendum curaris, non possum dicere quam mihi gratum futurum sit. res ipsa parua  sed animi mei dolor magnus est. ubi sit et quid fieri possit bolanus te docebit. ego, si hominem per te reciperaro, summo me a te beneficio adfectum arbitrabor.