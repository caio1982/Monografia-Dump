cicero appuleio pro q. l. egnatio uno equite romano uel familiarissime utor. eius anchialum seruum negotiaque quae habet in asia tibi commendo non minore studio quam si rem meam commendarem. sic enim existimes uelim, mihi cum eo non modo cottidianam consuetudinem summam intercedere sed etiam  officia magna et mutua nostra inter nos esse. quam ob rem etiam atque etiam a te peto ut cures ut intellegat me ad te satis diligenter scripsisse; nam de tua erga me uoluntate non dubitabat. id ut facias te etiam atque etiam rogo.  uale.