atque haec—nihil enim praetermittendum de istius impudentia uidetur—agebantur in conuentu palam de sella ac  de loco superiore. erat hiems summa, tempestas, ut ipsum sopatrum dicere audistis, perfrigida, imber maximus, cum iste imperat lictoribus ut sopatrum de porticu, in qua ipse sedebat, praecipitem in forum deiciant nudumque constituant. uix erat hoc plane imperatum cum illum spoliatum stipatumque lictoribus uideres. omnes id fore putabant ut miser atque innocens uirgis caederetur; fefellit hic homines opinio. uirgis iste caederet sine causa socium populi romani atque amicum? non usque eo est improbus; non omnia sunt in uno uitia; numquam fuit crudelis. leniter hominem clementerque accepit. equestres sunt medio in foro marcellorum statuae, sicut fere ceteris in oppidis siciliae; ex quibus iste c. marcelli statuam delegit, cuius officia in illam ciuitatem totamque prouinciam recentissima erant et maxima; in ea sopatrum, hominem cum domi nobilem tum summo magistratu praeditum, diuaricari ac deligari iubet. quo cruciatu sit adfectus uenire in mentem necesse est omnibus, cum esset uinctus nudus in aere, in imbri, in frigore. neque tamen finis huic iniuriae crudelitatique fiebat donec populus atque uniuersa multitudo, atrocitate rei misericordiaque commota, senatum clamore coegit ut isti simulacrum illud mercuri polliceretur. clamabant fore ut ipsi se di immortales ulciscerentur; hominem interea perire innocentem non oportere. tum frequens senatus ad istum uenit, pollicetur signum. ita sopater de statua c. marcelli, cum iam paene obriguisset, uix uiuus aufertur.  non possum disposite istum accusare, si cupiam: opus est non solum ingenio uerum etiam artificio quodam singulari. unum hoc crimen uidetur esse et a me pro uno ponitur, de mercurio tyndaritano; plura sunt, sed ea quo  pacto distinguere ac separare possim nescio. est pecuniarum captarum, quod signum ab sociis pecuniae magnae sustulit; est peculatus, quod publicum populi romani signum de praeda hostium captum, positum imperatoris nostri nomine, non dubitauit auferre; est maiestatis, quod imperi nostri, gloriae, rerum gestarum monumenta euertere atque asportare ausus est; est sceleris, quod religiones maximas uiolauit; est crudelitatis, quod in hominem innocentem, in socium uestrum atque amicum, nouum et singulare supplici genus excogitauit: illud uero quid sit iam non queo dicere, quo nomine appellem nescio, quod in c. marcelli statua. quid est hoc? patronusne quod erat? quid tum? quo id spectat? utrum ea res ad opem an ad calamitatem clientium atque hospitum ualere debebat? an ut hoc ostenderes, contra uim tuam in patronis praesidi nihil esse? quis non hoc intellegeret, in improbi praesentis imperio maiorem esse uim quam in bonorum absentium patrocinio? an uero ex hoc illa tua singularis significatur insolentia, superbia, contumacia? detrahere uidelicet aliquid te de amplitudine marcellorum putasti. itaque nunc siculorum marcelli non sunt patroni, uerres in eorum locum substitutus est. quam in te tantam uirtutem esse aut dignitatem arbitratus es ut conarere clientelam tam splendidae, tam inlustris prouinciae traducere ad te, auferre a certissimis antiquissimisque patronis? tu ista nequitia, stultitia, inertia non modo totius siciliae, sed unius tenuissimi siculi clientelam tueri potes? tibi marcelli statua pro patibulo in clientis marcellorum fuit? tu ex illius honore in eos ipsos qui honorem illi habuerant supplicia quaerebas? quid postea? quid tandem tuis statuis fore arbitrabare? an uero id quod accidit? nam tyndaritani statuam istius, quam  sibi propter marcellos altiore etiam basi poni iusserat, deturbarunt simul ac successum isti audierunt. dedit igitur tibi nunc fortuna siculorum c. marcellum iudicem, ut, cuius ad statuam siculi te praetore alligabantur, eius religione te <his iudicibus> uinctum adstrictumque dedamus. 