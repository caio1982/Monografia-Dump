prid .  Id .  Mai .   44  in Puteolano <CICERO ATTICO SAL.> Certior a Pilia factus mitti ad te Idibus tabellarios statim hoc nescio quid exaravi. primum igitur scire te volui me hinc  Arpinum  xvi  Kal. Iun.; eo igitur mittes si quid erit posthac, quamquam ipse iam iamque adero. cupio enim ante quam Romam venio odorari diligentius quid futurum sit. quamquam vereor ne nihil <a> coniectura aberrem; minime enim obscurum est quid isti moliantur. meus vero discipulus qui hodie apud me cenat valde amat illum quem Brutus noster sauciavit. et si quaeris (perspexi enim plane), timent otium; ὑπόθεσιν autem hanc habent eamque prae se ferunt, clarissimum <virum> inter- fectum, totam rem publicam illius interitu perturbatam, irrita fore quae ille egisset simul ac desiste<re>mus timere, clementiam illi malo fuisse, qua si usus non esset, nihil ei tale accidere potuisse.  Mihi autem venit in mentem, si Pompeius cum exercitu firmo veniat, quod est εὔλογον, certe fore bellum. haec me species cogitatioque perturbat. nec enim quod tibi tum licuit nobis nunc licebit; nam aperte laetati sumus. deinde habent in ore nos ingratos. nullo modo licebit quod tum et tibi licuit et multis. φαινοπροσωπητέον ergo et ἰτέον in castra? miliens mori melius, huic praesertim aetati. itaque me Idus Martiae non tam consolantur quam antea. magnum enim mendum continent, etsi illi iuvenes 'ἄλλοις ἐν ἐσθλοῖς τόνδ’ ἀπωθοῦνται ψόγον'. sed si tu melius quippiam speras, quod et plura audis et interes consiliis, scribas ad me velim simulque cogites quid agendum nobis sit super legatione votiva. equidem in his locis moneor a multis ne in senatu Kalendis. dicuntur enim occulte milites ad eam diem comparati et quidem in istos, qui mihi videntur ubivis tutius quam in senatu fore. 