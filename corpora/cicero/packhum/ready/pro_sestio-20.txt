at etiam eo negotio m. catonis splendorem maculare uoluerunt ignari quid grauitas, quid integritas, quid magnitudo animi, quid denique uirtus ualeret, quae in tempestate saeua quieta est et lucet in tenebris et pulsa loco manet tamen atque haeret in patria splendetque per sese semper neque alienis umquam sordibus obsolescit. non illi ornandum m. catonem sed relegandum, nec illi committendum illud negotium sed imponendum putauerunt, qui in contione palam dixerint linguam se euellisse m. catoni, quae semper contra extraordinarias potestates libera fuisset. sentient, ut spero, breui tempore manere libertatem illam, atque hoc etiam, si fieri potuerit, esse maiorem, quod cum consulibus  illis m. cato, etiam cum iam desperasset aliquid auctoritate sua profici posse, tamen uoce ipsa ac dolore pugnauit, et post meum discessum iis pisonem uerbis flens meum et rei publicae casum uexauit ut illum hominem perditissimum atque impudentissimum paene iam prouinciae paeniteret. 'cur igitur rogationi paruit?' quasi uero ille non in alias quoque leges, quas iniuste rogatas putaret, iam ante iurarit! non offert se ille istis temeritatibus, ut, cum rei publicae nihil prosit, se ciui rem publicam priuet. consule me cum esset designatus tribunus plebis, obtulit in discrimen uitam suam; dixit eam sententiam cuius inuidiam capitis periculo sibi praestandam uidebat; dixit uehementer, egit acriter; ea quae sensit prae se tulit; dux, auctor, actor rerum illarum fuit, non quo periculum suum non uideret, sed in tanta rei publicae tempestate nihil sibi nisi de patriae periculis cogitandum putabat.  consecutus est ipsius tribunatus. quid ego de singulari magnitudine animi eius ac de incredibili uirtute dicam? meministis illum diem cum, templo a conlega occupato, nobis omnibus de uita eius uiri et ciuis timentibus, ipse animo firmissimo uenit in templum, et clamorem hominum auctoritate impetum improborum uirtute sedauit. adiit tum periculum, sed adiit ob eam causam quae quanta fuerit iam mihi dicere non est necesse. at si isti cypriae rogationi sceleratissimae non paruisset, haereret illa nihilo minus rei publicae turpitudo; regno enim iam publicato de ipso catone erat nominatim rogatum; quod ille si repudiasset, dubitatis quin ei uis esset adlata, cum omnia acta illius anni per unum illum labefactari uiderentur? atque etiam hoc  uidebat, quoniam illa in re publica macula regni publicati maneret, quam nemo iam posset eluere, quod ex malis boni posset in rem publicam peruenire, id utilius esse per se conseruari quam per alios <dissipari>. atque ille etiam si alia quapiam ui expelleretur illis temporibus ex hac urbe, facile pateretur. etenim qui superiore anno senatu caruisset, quo si tum ueniret me tamen socium suorum in re publica consiliorum uidere posset, is aequo animo tum, me expulso et meo nomine cum uniuerso senatu tum sententia sua condemnata, in hac urbe esse posset? ille uero eidem tempori cui nos, eiusdem furori, eisdem consulibus, eisdem minis insidiis periculis cessit. luctum nos hausimus maiorem, dolorem ille animi non minorem. 