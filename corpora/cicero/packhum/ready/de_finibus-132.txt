utrum igitur tibi non placet, inquit, uirtutisne tantam esse uim, ut ad beate uiuendum se ipsa contenta sit? an, si id probas, fieri ita posse negas, ut ii, qui uirtutis compotes sint, etiam malis quibusdam affecti beati sint?  ego uero uolo in uirtute uim esse quam maximam; sed quanta sit alias; nunc tantum possitne esse tanta, si quicquam extra uirtutem habeatur in bonis.  atqui, inquit, si stoicis concedis ut uirtus sola, si adsit, uitam efficiat beatam, concedis etiam peripateticis. quae enim mala illi non audent appellare, aspera autem et incommoda et reicienda et aliena naturae esse concedunt, ea nos mala dicimus, sed exigua et paene minima. quare si potest esse beatus is, qui est in asperis reiciendisque rebus, potest is quoque esse, qui est in paruis malis.  et ego: piso, inquam, si est quisquam, qui acute in causis uidere soleat quae res agatur, is es profecto tu. quare attende, quaeso. nam adhuc, meo fortasse uitio, quid ego quaeram non perspicis.   istic sum, inquit, expectoque quid ad id, quod quaerebam, respondeas.  respondebo me non quaerere, inquam, hoc tempore quid uirtus efficere possit, sed quid constanter dicatur, quid ipsum a se dissentiat.  quo igitur, inquit, modo?  quia, cum a zenone, inquam, hoc magnifice tamquam ex oraculo editur: 'uirtus ad beate uiuendum se ipsa contenta est', <et> quare? inquit, respondet: 'quia, nisi quod honestum est, nullum est aliud bonum.' non quaero iam uerumne sit; illud dico, ea, quae dicat, praeclare inter se cohaerere. dixerit hoc idem epicurus, semper beatum esse sapientem—quod quidem solet ebullire non numquam—, quem quidem, cum summis doloribus conficiatur, ait dicturum: 'quam suaue est! quam nihil curo!'; non pugnem cum homine, cur tantum habeat in natura boni; illud urgueam, non intellegere eum quid sibi dicendum sit, cum dolorem summum malum esse dixerit. eadem nunc mea aduersum te oratio est. dicis eadem omnia et bona et mala, quae quidem dicunt ii, qui numquam philosophum pictum, ut dicitur, uiderunt: ualitudinem, uires, staturam, formam, integritatem unguiculorum omnium <bona>, deformitatem, morbum, debilitatem mala. iam illa externa parce tu quidem; sed haec cum corporis bona sint, eorum conficientia certe in bonis numerabis, amicos, liberos, propinquos, diuitias, honores, opes. contra hoc attende me nihil dicere, <illud dicere>, si ista mala sunt, in quae potest incidere  sapiens, sapientem esse non esse ad beate uiuendum satis. 