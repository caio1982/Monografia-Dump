quod si tibi persuasum est—principio enim dixisti plus in dedecore mali tibi uideri quam in dolore—, reliquum est, ut tute tibi imperes. quamquam hoc nescio quo modo dicatur. quasi duo simus, ut alter imperet, alter pareat! non inscite tamen dicitur. est enim animus in partis tributus duas, quarum altera rationis est particeps, altera expers. cum igitur praecipitur, ut nobismet ipsis imperemus, hoc praecipitur, ut ratio coërceat temeritatem. est in animis omnium fere natura molle quiddam, demissum, humile, eneruatum quodam modo et languidum. si nihil esset aliud, nihil esset homine deformius. sed praesto est domina omnium et regina ratio, quae conixa per se et progressa longius fit perfecta uirtus. haec ut imperet illi parti animi, quae oboedire debet, id uidendum est uiro. 'quonam modo?' inquies. uel ut do minus seruo uel ut imperator militi uel ut parens filio. si turpissime se illa pars animi geret, quam dixi esse mollem, si se lamentis muliebriter lacrimisque dedet, uinciatur et constringatur amicorum propinquorumque custodiis; saepe enim uidemus fractos pudore, qui ratione nulla uincerentur. ergo hos quidem ut famulos uinclis prope ac custodia, qui autem erunt firmiores nec tamen robustissimi, hos admonitu oportebit ut bonos milites reuocatos dignitatem tueri. non nimis in niptris ille sapientissimus graeciae saucius lamentatur uel modice potius: 'pedetemptim,' inquit, 'ite et sedató nisu ne súccussu arripiát maior dolor' (pacuuius hoc melius quam sophocles; apud illum enim perquam flebiliter ulixes lamentatur in uolnere); tamen huic leuiter gementi illi ipsi, qui ferunt saucium, personae grauitatem intuentes non dubitant dicere: 'tu quóque, ulixes, quamquám grauiter cernímus ictum, nimis paéne animo es mollí, qui consuetús in armis aeuom ágere . . . . . . . ' intellegit poëta prudens ferendi doloris consuetudinem esse non contemnendam magistram. atque ille non inmoderate magno in dolore:  'retinéte, tenete! opprímit ulcus; nudáte! heu miserum me: éxcrucior.' incipit labi, deinde ilico desinit: 'operíte, abscedite iám iam! mittíte! nam attrectatu ét quassu saeuum ámplificatis dolórem.' uidesne, ut obmutuerit non sedatus corporis, sed castigatus animi dolor? itaque in extremis niptris alios quoque obiurgat, idque moriens: 'cónqueri fortúnam aduersam, nón lamentarí decet; id uiri est offícium, fletus múliebri ingenio ádditus.' 