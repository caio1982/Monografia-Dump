ui uel u kal .  iun .   44  in tusculano <cicero attico sal.> a bruto tabellarius rediit; attulit et ab eo et cassio. consilium meum magno opere exquirunt, brutus quidem utrum de duobus. o rem miseram! plane non habeo quid scribam. itaque silentio puto me usurum, nisi quid aliud tibi uidetur; sin tibi quid uenit in mentem, scribe, quaeso. cassius uero uehementer orat ac petit ut hirtium quam optimum faciam. sanum putas? ὁ γναφεὺς ἄνθρακας. epistulam tibi misi.  ut tu de prouincia bruti et cassi per senatus consultum, ita scribit et balbus et * * * hirtius quidem se afuturum (etenim iam in tusculano est) mihique ut absim uehementer auctor est, ille quidem periculi causa, quod sibi etiam fuisse dicit; ego autem, etiam ut nullum periculum sit, tantum abest ut antoni suspicionem fugere [non] curem ne uidear eius secundis rebus non delectari ut mihi causa ea sit cur romam uenire nolim ne illum uideam. uarro autem noster ad me epistulam misit sibi a nescio quo missam (nomen enim delerat) in qua scriptum erat ueteranos eos qui reiciantur (nam partem esse dimissam) improbissime loqui, ut magno periculo romae sint futuri qui ab eorum partibus dissentire uideantur. quis porro noster itus, reditus, uultus, incessus inter istos? quod si, ut scribis, l.  antonius in d. brutum, reliqui in nostros, ego quid faciam aut quo me pacto geram? mihi uero deliberatum est, ut nunc quidem est, abesse ex ea urbe in qua non modo florui cum summa uerum etiam seruiui cum aliqua dignitate; nec tam statui ex italia exire, de quo tecum deliberabo, quam istuc non uenire.