facit igitur lucius noster prudenter, qui audire de summo bono potissimum uelit; hoc enim constituto in philosophia constituta sunt omnia. nam ceteris in rebus siue praetermissum siue ignoratum est quippiam, non plus incommodi est, quam quanti quaeque earum rerum est, in quibus neglectum est aliquid. summum autem bonum si ignoretur, uiuendi rationem ignorari necesse est, ex quo tantus error consequitur, ut quem in portum se recipiant scire non possint. cognitis autem rerum finibus, cum intellegitur, quid sit et bonorum extremum et malorum, inuenta uitae uia est conformatioque omnium officiorum, cum quaeritur,  quo quodque referatur; ex quo, id quod omnes expetunt, beate uiuendi ratio inueniri et comparari potest. quod quoniam in quo sit magna dissensio est, carneadea nobis adhibenda diuisio est, qua noster antiochus libenter uti solet. ille igitur uidit, non modo quot fuissent adhuc philosophorum de summo bono, sed quot omnino esse possent sententiae. negabat igitur ullam esse artem, quae ipsa a se proficisceretur; etenim semper illud extra est, quod arte comprehenditur. nihil opus est exemplis hoc facere longius. est enim perspicuum nullam artem ipsam in se uersari, sed esse aliud artem ipsam, aliud quod propositum sit arti. quoniam igitur, ut medicina ualitudinis, nauigationis gubernatio, sic uiuendi ars est prudentia, necesse est eam quoque ab aliqua re esse constitutam et profectam. constitit autem fere inter omnes id, in quo prudentia uersaretur et quod assequi uellet, aptum et accommodatum naturae esse oportere et tale, ut ipsum per se inuitaret et alliceret appetitum animi, quem ὁρμὴν graeci uocant. quid autem sit, quod ita moueat itaque a natura in primo ortu appetatur, non constat, deque eo est inter philosophos, cum summum bonum exquiritur, omnis dissensio. totius enim quaestionis eius, quae habetur de finibus bonorum et malorum, cum quaeritur, in his quid sit extremum et ultimum, fons reperiendus est, in quo sint prima inuitamenta naturae; quo inuento omnis ab eo quasi capite de summo bono et malo disputatio ducitur. 