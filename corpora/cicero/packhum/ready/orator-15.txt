quanquam enim et philosophi quidam ornate locuti sunt—si quidem et theophrastus diuinitate loquendi nomen inuenit et aristoteles isocraten ipsum lacessiuit et xenophontis uoce musas quasi locutas ferunt et longe omnium quicumque scripserunt aut locuti sunt exstitit et grauitate <et suauitate> princeps plato—tamen horum oratio neque neruos neque aculeos oratorios ac forensis habet. locuntur cum doctis quorum sedare animos malunt quam incitare, si de rebus placatis ac minime turbulentis docendi causa non capiundi locuntur, ut in eo ipso quod delectationem aliquam dicendo aucupentur plus nonnullis quam necesse sit facere uideantur. ergo ab hoc genere non difficile est hanc eloquentiam de qua nunc agitur secernere. mollis est enim oratio philosophorum et umbratilis nec sententiis nec uerbis instructa popularibus nec uincta numeris sed soluta liberius; nihil iratum habet nihil inuidum nihil atrox nihil misera bile nihil astutum; casta uerecunda uirgo incorrupta quodam modo. itaque sermo potius quam oratio dicitur. quanquam enim omnis locutio oratio est tamen unius oratoris locutio hoc proprio signata nomine est. sophistarum de quibus supra dixi magis distinguenda similitudo uidetur, qui omnis eosdem uolunt flores quos adhibet orator in causis persequi. sed hoc differunt quod, cum sit iis propositum non perturbare animos sed placare potius nec tam persuadere quam delectare, et apertius id faciunt quam nos et crebrius, concinnas magis sententias exquirunt quam probabilis, a re saepe discedunt, intexunt fabulas, uerba altius transferunt eaque ita disponunt ut pictores uarietatem colorum, paria paribus referunt, aduersa contrariis, saepissimeque similiter extrema definiunt. huic generi historia finitima est. in qua et narratur ornate et regio saepe aut pugna describitur; interponuntur etiam contiones et hortationes. sed in his tracta quaedam et fluens expetitur, non haec contorta et acris oratio. ab his non multo secus quam a poetis haec eloquentia quam quaerimus seuocanda est. nam etiam poetae quaestionem attulerunt, quidnam esset illud quo ipsi differrent ab oratoribus: numero maxume uidebantur antea et uersu, nunc apud oratores iam ipse numerus increbruit. quicquid est enim, quod sub aurium mensuram aliquam cadit, etiamsi abest a uersu— nam id quidem orationis est uitium—numerus uocatur, qui graece ῥυθμὸς dicitur. itaque uideo uisum  esse nonnullis platonis et democriti locutionem, etsi absit a uersu, tamen, quod incitatius feratur et clarissimis uerborum luminibus utatur, potius poema putandum quam comicorum poetarum apud quos, nisi quod uersiculi sunt, nihil est aliud cotidiani dissimile sermonis. nec tamen id est poetae maxumum, etsi est eo laudabilior quod uirtutes oratoris persequitur, cum uersu sit astrictior. ego autem, etiamsi quorundam grandis et ornata uox est poetarum, tamen in ea cum licentiam statuo maiorem esse quam in oratoris faciundorum iungendorumque uerborum, tum etiam nonnullorum uoluntate uocibus magis quam rebus inseruiunt. nec uero, si quid est unum inter eos simile—id autem est iudicium electioque uerborum—propterea ceterarum rerum dissimilitudo intellegi non potest. sed id nec dubium est et, si quid habet quaestionis, hoc tamen ipsum ad id quod propositum est non est necessarium. seiunctus igitur orator a philosophorum eloquentia a sophistarum ab historicorum a poetarum explicandus est nobis qualis futurus sit. 