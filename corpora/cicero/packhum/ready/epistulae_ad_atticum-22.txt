romae (?) cicero attico sal. primum, ut opinor, εὐαγγέλια. ualerius absolutus est hortensio defendente. id iudicium auli filio condonatum putabatur; et epicratem suspicor, ut scribis, lasciuum fuisse. etenim mihi caligae eius et fasciae cretatae non placebant. quid sit, sciemus cum ueneris.  fenestrarum angustias quod reprehendis, scito te Κύρου παιδείαν reprehendere. nam cum ego idem istuc dicerem, cyrus aiebat uirid<ar>iorum διαφάσεις latis luminibus non tam esse suauis. etenim ἔστω ὄψις μὲν ἡ Α, τὸ δὲ ὁρώμενον <τὸ> ΒΓ, ἀκτῖνες δὲ †ΑΙΤΑ†. uides enim cetera. nam si κατ’ εἰδώλων ἐμπτώσεις uideremus, ualde laborarent εἴδωλα in angustiis; nunc fit lepide illa ἔκχυσις radiorum. cetera si reprehenderis, non feres tacitum, nisi si quid erit eius modi quod sine sumptu corrigi possit.  uenio nunc ad mensem ianuarium et ad ὑπόστασιν nostram ac πολιτείαν, in qua Σωκρατικῶς εἰς ἑκάτερον, sed tamen ad extremum, ut illi solebant, τὴν ἀρέσκουσαν. est res sane magni consili. nam aut fortiter resistendum est legi agrariae, in quo est quaedam dimicatio sed plena laudis, aut quiescendum, quod est non dissimile atque ire in solonium aut antium, aut etiam adiuuandum, quod a me aiunt caesarem sic exspectare ut non dubitet. nam fuit apud me cornelius, hunc dico balbum, caesaris familiarem. is adfirmabat illum omnibus in rebus  meo et pompei consilio usurum daturumque operam ut cum pompeio crassum coniungeret. hic sunt haec: coniunctio mihi summa cum pompeio, si placet, etiam cum caesare, reditus in gratiam cum inimicis, pax cum multitudine, senectutis otium. sed me κατακλεὶς mea illa commouet quae est in libro tertio: 'interea cursus, quos prima a parte iuuentae quosque adeo consul uirtute animoque petisti, hos retine atque auge famam laudesque bonorum.' haec mihi cum in eo libro in quo multa sunt scripta ἀριστοκρατικῶς calliope ipsa praescripserit, non opinor esse dubitandum quin semper nobis uideatur 'εἷς οἰωνὸς ἄριστος ἀμύνεσθαι περὶ πάτρης'.  sed haec ambulationibus compitaliciis reseruemus. tu prid. compitalia memento. balineum calfieri iubebo. et pomponiam terentia rogat; matrem adiungemus. Θεοφράστου περὶ φιλοτιμίας adfer mihi de libris quinti fratris.