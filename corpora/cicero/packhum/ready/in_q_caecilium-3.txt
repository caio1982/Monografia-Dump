reliquum est iam ut illud quaeramus, cum hoc constet, siculos a me petisse, ecquid hanc rem apud uos animosque uestros ualere oporteat, ecquid auctoritatis apud uos in suo iure repetundo socii populi romani, supplices uestri, habere debeant. de quo quid ego plura commemorem? quasi uero dubium sit quin tota lex de pecuniis repetundis sociorum causa constituta sit; nam ciuibus cum sunt ereptae pecuniae, ciuili fere actione et priuato iure repetuntur. haec lex socialis est, hoc ius nationum exterarum est, hanc habent arcem, minus aliquanto nunc quidem munitam quam antea, uerum tamen si qua reliqua spes est quae sociorum animos consolari possit, ea tota in hac lege posita est; cuius legis non modo a populo romano, sed etiam ab ultimis nationibus iam pridem seueri custodes requiruntur. quis ergo est qui neget oportere eorum arbitratu lege agi quorum causa lex sit constituta? sicilia tota si una uoce loqueretur, hoc diceret: 'quod auri, quod argenti, quod ornamentorum in meis urbibus, sedibus, delubris fuit, quod in una quaque re beneficio senatus populique romani iuris habui, id mihi tu, c. uerres, eripuisti atque abstulisti; quo nomine abs te sestertium miliens ex lege repeto.' si uniuersa, ut dixi, prouincia loqui posset, hac uoce uteretur: quoniam id non poterat, harum rerum actorem quem idoneum esse arbitrata est ipsa delegit. in eius modi re quis quam tam impudens reperietur qui ad alienam causam, inuitis iis quorum negotium est, accedere aut adspirare audeat? si tibi, q. caecili, hoc siculi dicerent: 'te non nouimus, nescimus qui sis, numquam te antea uidimus; sine nos per eum nostras fortunas defendere cuius fides est nobis cognita,' nonne id dicerent quod cuiuis probare deberent? nunc hoc dicunt, utrumque se nosse; alterum se cupere defensorem esse fortunarum suarum, alterum plane nolle. cur nolint, etiamsi taceant, satis dicunt; uerum non tacent. tamen iis inuitissimis te offeres? tamen in aliena causa loquere? tamen eos defendes qui se ab omnibus desertos potius quam abs te defensos esse malunt? tamen iis operam tuam pollicebere qui te neque uelle sua causa nec, si cupias, posse arbitrantur? cur eorum spem exiguam reliquarum fortunarum, quam habent in legis et in iudici seueritate positam, ui extorquere conaris? cur te interponis inuitissimis iis quibus maxime lex consultum esse uult? cur, de quibus in prouincia non optime es meritus, eos nunc plane fortunis omnibus conaris euertere? cur iis non modo persequendi iuris sui, sed etiam deplorandae calamitatis adimis potestatem? nam te actore quem eorum adfuturum putas, quos intellegis non ut per te alium, sed ut per alium aliquem te ipsum ulciscantur laborare? 