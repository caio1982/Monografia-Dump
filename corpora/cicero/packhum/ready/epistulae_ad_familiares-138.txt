in .  iun .   51 caelius ciceroni s. certe, inquam, absolutus est (me <in> re praesent<i st>ante pronuntiatum est), et quidem omnibus ordinibus, sed singulis in uno quoque ordine sententiis. '<ga>ude modo,' inquis. non mehercules; nihil umquam enim tam praeter opinionem, tam quod uideretur omnibus indignum, accidit. quin ego, cum pro amicitia ualidissime fauerem ei et me iam ad dolendum praeparassem, postquam factum est, obstipui et  mihi uisus sum captus esse. quid alios putas? clamoribus scilicet maximis iudices corripuerunt et ostenderunt plane esse quod ferri non posset. itaque relictus legi liciniae maior<e> esse periculo uidetur. accessit huc quod postridie eius absolutionem in theatrum curionis hortensius introit, u<t> puto, ut suum gaudium gauderemus. hic tibi 'strepitus, fremitus, clamor tonitruum et rudentum sibilus.' hoc magis animaduersum est quod intactus ab sibilo peruenerat hortensius ad senectutem. sed tum tam bene ut in totam uitam cuiuis satis esset et paeniteret eum iam uicisse.  de re publica quod tibi scribam nihil habeo. marcelli impetus resederunt, non inertia sed, ut mihi uidebantur, consilio. de comitiis consularibus incertissima est existimatio. ego incidi in competitorem nobilem et nobilem agentem; nam m. octauius cn. f. et c. hirrus mecum petit. hoc ideo scripsi quod scio te acriter propter hirrum nuntium nostrorum comitiorum exspectaturum. tu tamen simul ac me designatum audieris, ut tibi curae sit quod <ad> pantheras attinet rogo. syngrapham sittianam tibi commendo. commentarium rerum urbanarum primum dedi l. castrinio paeto, secundum ei qui has litteras tibi dedit.