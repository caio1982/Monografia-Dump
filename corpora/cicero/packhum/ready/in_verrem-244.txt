sed quid ego plura de gauio? quasi tu gauio tum fueris infestus ac non nomini generi iuri ciuium hostis. non illi, inquam, homini sed causae communi libertatis inimicus fuisti. quid enim attinuit, cum mamertini more atque instituto suo crucem fixissent post urbem in uia pompeia, te iubere in ea parte figere quae ad fretum spectaret, et hoc addere,—quod negare nullo modo potes, quod omnibus audientibus dixisti palam,—te idcirco illum locum deligere, ut ille, quoniam se ciuem romanum esse diceret, ex cruce italiam cernere ac domum suam prospicere posset? itaque illa crux sola, iudices, post conditam messanam illo in loco fixa est. italiae conspectus ad eam rem ab isto delectus est, ut ille in dolore cruciatuque moriens perangusto fretu diuisa seruitutis ac libertatis iura cognosceret, italia autem alumnum suum seruitutis extremo summoque supplicio adfixum uideret. facinus est uincire ciuem romanum, scelus uerberare, prope parricidium necare: quid dicam in crucem tollere? uerbo satis digno tam nefaria res appellari nullo modo potest. non fuit his omnibus iste contentus; 'spectet,' inquit, 'patriam; in conspectu legum libertatisque moriatur.' non tu hoc loco gauium, non unum hominem nescio quem, sed communem libertatis et ciuitatis causam in illum cruciatum et crucem egisti. iam uero uidete hominis audaciam! nonne eum grauiter tulisse arbitramini quod illam ciuibus romanis crucem non posset in foro, non in comitio, non in rostris defigere? quod enim his locis in prouincia sua celebritate simillimum, regione proximum potuit, elegit; monumentum sceleris audaciaeque suae uoluit esse in conspectu italiae, uestibulo siciliae, praeteruectione omnium qui ultro citroque nauigarent.  