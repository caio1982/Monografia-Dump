et ex contrario: 'hic, quos homines alea ui<n>cit, eos ferro statim uincit.'  productione eiusdem litterae hoc modo: 'hinc auium dulcedo ducit ad auium.'  breuitate eiusdem litterae: 'hic, tametsi uidetur esse honoris cupidus, tantum tamen curiam diligit, quantum curiam?'  addendis litteris hoc pacto: 'hic sibi posset temperare, nisi amore<i> mallet obtemperare.'  demendis nunc litteris sic: â€ 'si lenones uitasset tamquam leones, uitae tradidisset se.'   transferendis litteris sic: 'uidete, iudices, utrum homine<i> nauo an uano credere malitis.'  commutandis hoc modo: 'dil<e>gere oportet, quem uelis diligere.'  hae sunt adnominationes, quae in litterarum breui commutatione aut productione aut transiectione aut aliquo huiusmodi genere uersantur. sunt autem aliae, quae non habent tam propinquam in uerbis similitudinem et tamen dissimiles non sunt; quibus de generibus unum est huiusmodi: 'quid ueniam, qui sim, quare ueniam, quem insimulem, cui prosim, quae postulem, breui cognoscetis.'  nam hic est in quibusdam uerbis quaedam similitudo non tam <per>fecta, quam illae superiores, sed tamen adhibenda nonnumquam. alterum genus huiusmodi: 'demus operam, quirites, ne omnino patres conscripti circumscripti putentur.' 