siculi hoc iure sunt ut, quod ciuis cum ciue agat, domi certet suis legibus, quod siculus cum siculo non eiusdem ciuitatis, ut de eo praetor iudices ex p. rupili decreto, quod is de decem legatorum sententia statuit, quam illi legem rupiliam uocant, sortiatur. quod priuatus a populo petit aut populus a priuato, senatus ex aliqua ciuitate qui iudicet datur, cum alternae ciuitates reiectae sunt; quod ciuis romanus a siculo petit, siculus iudex, quod siculus a ciui romano, ciuis romanus datur; ceterarum rerum  selecti iudices ex conuentu ciuium romanorum proponi solent. inter aratores et decumanos lege frumentaria, quam hieronicam appellant, iudicia fiunt. haec omnia isto praetore non modo perturbata, sed plane et siculis et ciuibus romanis erepta sunt. primum suae leges: quod ciuis cum ciui ageret, aut eum iudicem quem commodum erat,—praeconem, haruspicem, medicum suum,—dabat, aut si legibus erat iudicium constitutum et ad ciuem suum iudicem uenerant, libere ciui iudicare non licebat. edictum enim hominis cognoscite, quo edicto omnia iudicia redegerat in suam potestatem,  si qui perperam iudicasset, se cogniturum; cum cognosset, animaduersurum . idque cum faciebat, nemo dubitabat quin, cum iudex alium de suo iudicio putaret iudicaturum seque in eo capitis periculum aditurum, uoluntatem spectaret eius quem statim de capite suo putaret iudicaturum. selecti ex conuentu aut propositi ex negotiatoribus iudices nulli: haec copia, quam dico, iudicum cohors non q. scaeuolae, qui tamen de cohorte sua dare non solebat, sed c. uerris. cuius modi cohortem putatis hoc principe fuisse? sicubi uidetis edictum,  si qui perperam iudicarit senatus , eum quoque ostendam, si quando sit datus, coactu istius quod non senserit iudicasse. ex lege rupilia sortitio nulla, nisi cum nihil intererat istius; lege hieronica iudicia plurimarum controuersiarum sublata uno nomine omnia; de conuentu ac negotiatoribus nulli iudices. quantam potestatem habuerit uidetis, quas res gesserit cognoscite. 