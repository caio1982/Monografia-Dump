dices tua quoque signa et tabulas pictas ornamento urbi foroque populi romani fuisse. memini; uidi simul cum populo romano forum comitiumque adornatum ad speciem magnifico ornatu, ad sensum cogitationemque acerbo et lugubri; uidi conlucere omnia furtis tuis, praeda prouinciarum, spoliis sociorum atque amicorum. quo quidem tempore, iudices, iste spem maximam reliquorum quoque peccatorum nactus est; uidit enim eos qui iudiciorum se dominos dici uolebant harum cupiditatum esse seruos. socii uero nationesque exterae spem omnem tum primum abiecerunt rerum ac fortunarum suarum, propterea quod casu legati ex asia atque achaia plurimi romae tunc fuerunt, qui deorum simulacra ex suis fanis sublata in foro uenerabantur, itemque cetera signa et ornamenta cum cognoscerent, alia alio in loco lacrimantes intuebantur. quorum omnium hunc sermonem tum esse audiebamus, nihil esse quod quisquam dubitaret de exitio sociorum atque amicorum, cum quidem uiderent in foro populi romani, quo in loco  antea qui sociis iniurias fecerant accusari et condemnari solebant, ibi esse palam posita ea quae ab sociis per scelus ablata ereptaque essent.  hic ego non arbitror illum negaturum signa se plurima, tabulas pictas innumerabilis habere; sed, ut opinor, solet haec quae rapuit et furatus est non numquam dicere se emisse, quoniam quidem in achaiam, asiam, pamphyliam sumptu publico et legationis nomine mercator signorum tabularumque pictarum missus est. et istius et patris eius accepi tabulas omnis, quas diligentissime legi atque digessi, patris, quoad uixit, tuas, quoad ais te confecisse. nam in isto, iudices, hoc nouum reperietis. audimus aliquem tabulas numquam confecisse; quae est opinio hominum de antonio falsa, nam fecit diligentissime; uerum sit hoc genus aliquod, minime probandum. audimus alium non ab initio fecisse, sed ex tempore aliquo confecisse; est aliqua etiam huiusce rei ratio. hoc uero nouum et ridiculum est, quod hic nobis respondit cum ab eo tabulas postularemus, usque ad m. terentium et c. cassium consules confecisse, postea destitisse. alio loco hoc cuius modi sit considerabimus; nunc nihil ad me attinet; horum enim temporum in quibus nunc uersor habeo tabulas et tuas et patris. plurima signa pulcherrima, plurimas tabulas optimas deportasse te negare non potes. atque utinam neges! unum ostende in tabulis aut tuis aut patris tui emptum esse: uicisti. ne haec quidem duo signa pulcherrima quae nunc ad impluuium tuum stant, quae multos annos ante ualuas iunonis samiae  steterunt, habes quo modo emeris, haec, inquam, duo quae in aedibus tuis sola iam sunt, quae sectorem exspectant, relicta ac destituta a ceteris signis. 