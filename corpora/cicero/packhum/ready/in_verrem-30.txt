iam iam, dolabella, neque me tui neque tuorum liberorum, quos tu miseros in egestate atque in solitudine reliquisti, misereri potest. uerresne tibi tanti fuit ut eius libidinem hominum innocentium sanguine lui uelles? idcircone exercitum atque hostem relinquebas ut tua ui et crudelitate istius hominis improbissimi pericula subleuares? quod enim eum tibi quaestoris in loco constitueras, idcirco tibi amicum in perpetuum fore putasti? nesciebas ab eo cn. carbonem consulem, cuius re uera quaestor fuerat, non modo relictum sed etiam spoliatum auxiliis, pecunia, nefarie oppugnatum et proditum? expertus igitur es istius perfidiam tum cum ipse se ad inimicos tuos contulit, cum in te homo ipse nocens acerrimum testimonium dixit, cum rationes ad aerarium nisi damnato te referre noluit.  tantaene tuae, uerres, libidines erunt ut eas capere ac sustinere non prouinciae populi romani, non nationes exterae possint? tune quod uideris, quod audieris, quod concupieris, quod cogitaris, nisi id ad nutum tuum praesto fuerit, nisi libidini tuae cupiditatique paruerit, immittentur homines, expugnabuntur domus, ciuitates non modo pacatae, uerum etiam sociorum atque amicorum ad uim atque ad arma confugient, ut ab se atque a liberis suis legati populi romani scelus ac libidinem propulsare possint? nam quaero abs te circumsessusne sis lampsaci, coeperitne domum in qua deuersabare illa multitudo incendere, uoluerintne legatum populi romani comburere uiuum lampsaceni? negare non potes; habeo enim testimonium tuum quod apud neronem dixisti, habeo quas ad eundem litteras  misisti. recita hunc ipsum locum de testimonio.  testimonium c. uerris in artemidorum. non multo post in domumâ€”.  bellumne populo romano lampsacena ciuitas facere conabatur? deficere ab imperio ac nomine nostro uolebat? uideo enim et ex iis quae legi et audiui intellego, in qua ciuitate non modo legatus populi romani circumsessus, non modo igni, ferro, manu, copiis oppugnatus, sed aliqua ex parte uiolatus sit, nisi publice satis factum sit, ei ciuitati bellum indici atque inferri solere. quae fuit igitur causa cur cuncta ciuitas lampsacenorum de contione, quem ad modum tute scribis, domum tuam concurreret? tu enim neque in litteris quas neroni mittis, neque in testimonio causam tanti tumultus ostendis ullam. obsessum te dicis, ignem adlatum, sarmenta circumdata, lictorem tuum occisum esse dicis, prodeundi tibi in publicum potestatem factam negas: causam huius tanti terroris occultas. nam si quam rubrius iniuriam suo nomine ac non impulsu tuo et tua cupiditate fecisset, de tui comitis iniuria questum ad te potius quam te oppugnatum uenirent. cum igitur quae causa illius tumultus fuerit testes a nobis producti dixerint, ipse celarit, nonne causam hanc quam nos proposuimus cum illorum testimonia tum istius taciturnitas perpetua confirmat? 