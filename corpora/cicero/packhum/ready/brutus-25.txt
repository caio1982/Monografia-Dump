huic alii parem esse dicebant, alii anteponebant l. crassum. illud quidem certe omnes ita iudicabant, neminem esse, qui horum altero utro patrono cuiusquam ingenium requireret. equidem quamquam antonio tantum tribuo quantum supra dixi, tamen crasso nihil statuo  fieri potuisse perfectius. erat summa grauitas, erat cum grauitate iunctus facetiarum et urbanitatis oratorius, non scurrilis lepos, latine loquendi accurata et sine molestia diligens elegantia, in disserendo mira explicatio; cum de iure ciuili, cum de aequo et bono disputaretur, argumentorum et similitudinum copia. nam ut antonius coniectura mouenda aut sedanda suspicione aut excitanda incredibilem uim habebat: sic in interpretando in definiendo in explicanda aequitate nihil erat crasso copiosius; idque cum saepe alias tum apud centumuiros in m'. curi causa cognitum est. ita enim multa tum contra scriptum pro aequo et bono dixit, ut hominem acutissimum q. scaeuolam et in iure, in quo illa causa uertebatur, paratissimum obrueret argumentorum exemplorumque copia; atque ita tum ab his patronis aequalibus et iam consularibus causa illa dicta est, cum uterque ex contraria parte ius ciuile defenderet, ut eloquentium iuris peritissimus crassus, iuris peritorum eloquentissimus scaeuola putaretur. qui quidem cum peracutus esset ad excogitandum quid in iure aut in aequo uerum aut esset aut non esset, tum uerbis erat ad rem cum summa breuitate mirabiliter aptus. quare sit nobis orator in hoc interpretandi explanandi edisserendi genere mirabilis sic ut simile nihil uiderim; in augendo in ornando in refellendo magis existumator metuendus quam admirandus orator. uerum ad crassum reuertamur. 