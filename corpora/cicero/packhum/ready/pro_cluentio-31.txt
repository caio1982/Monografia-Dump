iniquum tibi uidetur, atti, esse non isdem legibus omnis teneri. primum, ut id iniquissimum esse confitear, eius modi est ut commutatis eis opus sit legibus, non ut his quae sunt non pareamus. deinde quis umquam hoc senator recusauit ne, cum altiorem gradum dignitatis beneficio populi romani esset consecutus, eo se putaret durioribus legum condicionibus uti oportere? quam multa sunt commoda quibus caremus, quam multa molesta et difficilia quae subimus! atque haec omnia tamen honoris et amplitudinis commodo compensantur. conuerte nunc ad equestrem ordinem atque in ceteros ordines easdem uitae condiciones; non perferent. putant enim minus multos sibi laqueos legum et condicionum ac iudiciorum propositos esse oportere qui summum locum ciuitatis aut non potuerunt ascendere aut non petiuerunt. atque ut omittam leges alias omnis quibus nos tenemur, ceteri autem sunt ordines liberati, hanc ipsam legem: ' ne quis iudicio circumueniretur ,' c. gracchus tulit; eam legem pro plebe, non in plebem tulit. postea l. sulla, homo a populi causa remotissimus, tamen, cum eius rei quaestionem hac ipsa lege constitueret qua uos hoc tempore iudicatis, populum roma num quem ab hoc genere liberum acceperat adligare nouo quaestionis genere ausus non est. quod si fieri posse existimasset, pro illo odio quod habuit in equestrem ordinem nihil fecisset libentius quam omnem illam acerbitatem proscriptionis suae qua est usus in ueteres iudices in hanc unam quaestionem contulisset. nec nunc quicquam agitur—mihi credite, iudices, et prospicite id quod prouidendum est— nisi ut equites romani in huiusce legis periculum concludantur; neque hoc agitur ab omnibus sed a paucis. nam ei senatores qui se facile tuentur integritate et innocentia, quales, ut uere dicam, uos estis et ceteri qui sine cupiditate uixerunt, equites ordini senatorio dignitate proximos, concordia coniunctissimos esse cupiunt; sed ei qui sese uolunt posse omnia neque praeterea quicquam esse aut in homine ullo aut in ordine, hoc uno metu se putant equites romanos in potestatem suam redacturos, si constitutum sit ut de eis qui rem iudicarint huiusce modi iudicia fieri possint. uident enim auctoritatem huius ordinis confirmari, uident iudicia comprobari; hoc metu proposito euellere se aculeum seueritatis uestrae posse confidunt. quis enim de homine audeat paulo maioribus opibus praedito uere et fortiter iudicare, cum uideat sibi de eo quod coierit aut consenserit causam esse dicendam? o uiros fortis, equites romanos, qui homini clarissimo ac potentissimo, m. druso, tribuno plebis, restiterunt, cum ille nihil aliud ageret cum illa cuncta quae tum erat nobilitate, nisi ut ei qui rem iudicassent huiusce modi quaestionibus in iudicium uocarentur! tum c. flauius  pusio, cn. titinius, c. maecenas, illa robora populi romani, ceterique eiusdem ordinis non fecerunt idem quod nunc cluentius, ut aliquid culpae suscipere se putarent recusando, sed apertissime repugnarunt, cum et recusarent et palam fortissime atque honestissime dicerent, se potuisse iudicio populi romani in amplissimum locum peruenire, si sua studia ad honores petendos conferre uoluissent. sese uidisse in ea uita qualis splendor inesset, quanta ornamenta, quae dignitas; quae se non contempsisse sed ordine suo patrumque suorum contentos fuisse et uitam illam tranquillam et quietam, remotam a procellis inuidiarum et huiusce modi iudiciorum sequi maluisse. aut sibi ad honores petendos aetatem integram restitui oportere aut, quoniam id non posset, eam condicionem uitae quam secuti petitionem reliquissent manere. iniquum esse eos qui honorum ornamenta propter periculorum multitudinem praetermisissent populi beneficiis esse priuatos, iudiciorum nouorum periculis non carere. senatorem hoc queri non posse, propterea quod ea condicione proposita petere coepisset quodque permulta essent ornamenta quibus eam mitigare molestiam posset, locus, auctoritas, domi splendor, apud exteras nationes nomen et gratia, toga praetexta, sella curulis, insignia, fasces, exercitus, imperia, prouinciae; quibus in rebus cum summa recte factis maiores nostri praemia tum plura peccatis pericula proposita esse uoluerunt. illi non hoc recusabant ne ea lege accusarentur qua nunc habitus accusatur, quae tunc erat sempronia, nunc est cornelia—intellegebant enim ea lege equestrem ordinem  non teneri—sed ne noua lege adligarentur laborabant. habitus ne hoc quidem umquam recusauit quo minus uel ea lege rationem uitae suae redderet qua non teneretur. quae si uobis condicio placet, omnes id agamus ut haec quam primum in omnis ordines quaestio perferatur. 