cupio mihi ab illo, iudices, subici, quoniam de militari eius gloria dico, si quid forte praetereo. nam mihi uideor iam de omnibus rebus eius gestis dixisse, quae quidem ad belli fugitiuorum suspicionem pertinerent; certe nihil sciens praetermisi. habetis hominis consilia, diligentiam, uigilantiam, custodiam defensionemque prouinciae. summa illuc pertinet, ut sciatis, quoniam plura genera sunt imperatorum, ex quo genere iste sit, ne qui diutius in tanta penuria uirorum fortium talem imperatorem ignorare possit. non ad q. maximi sapientiam neque ad illius superioris africani in re gerunda celeritatem, neque ad huius qui postea fuit singulare consilium, neque ad pauli rationem ac disciplinam, neque ad c. mari uim atque uirtutem; sed aliud genus imperatoris sane diligenter retinendum et conseruandum, quaeso, cognoscite.  itinerum primum laborem, qui uel maximus est in re militari, iudices, et in sicilia maxime necessarius, accipite quam facilem sibi iste et iucundum ratione consilioque reddiderit. primum temporibus hibernis ad magnitudinem frigorum et tempestatum uim ac fluminum praeclarum hoc sibi remedium compararat. urbem syracusas elegerat,  cuius hic situs atque haec natura esse loci caelique dicitur ut nullus umquam dies tam magna ac turbulenta tempestate fuerit quin aliquo tempore eius diei solem homines uiderint. hic ita uiuebat iste bonus imperator hibernis mensibus ut eum non facile non modo extra tectum, sed ne extra lectum quidem quisquam uiderit; ita diei breuitas conuiuiis, noctis longitudo stupris et flagitiis continebatur.  cum autem uer esse coeperat—cuius initium iste non a fauonio neque ab aliquo astro notabat, sed cum rosam uiderat tum incipere uer arbitrabatur—dabat se labori atque itineribus; in quibus eo usque se praebebat patientem atque impigrum ut eum nemo umquam in equo sedentem uiderit. nam, ut mos fuit bithyniae regibus, lectica octaphoro ferebatur, in qua puluinus erat perlucidus melitensis rosa fartus; ipse autem coronam habebat unam in capite, alteram in collo, reticulumque ad naris sibi admouebat tenuissimo lino, minutis maculis, plenum rosae. sic confecto itinere cum ad aliquod oppidum uenerat, eadem lectica usque in cubiculum deferebatur. eo ueniebant siculorum magistratus, ueniebant equites romani, id quod ex multis iuratis audistis; controuersiae secreto deferebantur, paulo post palam decreta auferebantur. deinde ubi paulisper in cubiculo pretio non aequitate iura discripserat, ueneri iam et libero reliquum tempus deberi arbitrabatur. quo loco non mihi praetermittenda uidetur praeclari imperatoris egregia ac singularis diligentia. nam scitote oppidum esse in sicilia nullum ex iis oppidis in quibus consistere praetores et conuentum agere soleant, quo in oppido non isti ex aliqua familia non ignobili delecta ad libidinem mulier esset. itaque non nullae ex eo numero in conuiuium adhibebantur  palam; si quae castiores erant, ad tempus ueniebant, lucem conuentumque uitabant. erant autem conuiuia non illo silentio populi romani praetorum atque imperatorum, neque eo pudore qui in magistratuum conuiuiis uersari soleat, sed cum maximo clamore atque conuicio; non numquam etiam res ad pugnam atque ad manus uocabatur. iste enim praetor seuerus ac diligens, qui populi romani legibus numquam paruisset, illis legibus quae in poculis ponebantur diligenter obtemperabat. itaque erant exitus eius modi ut alius inter manus e conuiuio tamquam e proelio auferretur, alius tamquam occisus relinqueretur, plerique ut fusi sine mente ac sine ullo sensu iacerent,—ut quiuis, cum aspexisset, non se praetoris conuiuium, sed cannensem pugnam nequitiae uidere arbitraretur. 