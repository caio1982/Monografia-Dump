inproborum igitur prosperitates secundaeque res redarguunt, ut diogenes dicebat, uim omnem deorum ac potestatem. "at non numquam bonos exitus habent boni." eos quidem arripimus adtribuimusque sine ulla ratione dis inmortalibus. at diagoras cum samothracam uenisset atheus ille qui dicitur, atque ei quidam  amicus "tu, qui deos putas humana neglegere, nonne animaduertis ex tot tabulis pictis, quam multi uotis uim tempestatis effugerint in portumque salui peruenerint", "ita fit" inquit, "illi enim nusquam picti sunt qui naufragia fecerunt in marique perierunt". idemque, cum ei nauiganti uectores aduersa tempestate timidi et perterriti dicerent non iniuria sibi illud accidere qui illum in eandem nauem recepissent, ostendit eis in eodem cursu multas alias laborantis quaesiuitque num etiam in is nauibus diagoram uehi crederent. sic enim res se habet, ut ad prosperam aduersamue fortunam qualis sis aut quem ad modum uixeris nihil intersit.  "non animaduertunt" inquit "omnia di, ne reges quidem". quid est simile; reges enim si scientes praetermittunt, magna culpa est; at deo ne excusatio quidem est inscientiae. quem uos praeclare defenditis, cum dicitis eam uim deorum esse, ut etiam si quis morte poenas sceleris effugerit expetantur eae poenae a liberis a nepotibus a posteris. o miram aequitatem deorum: ferretne ciuitas ulla latorem istius modi legis, ut condemnaretur filius aut nepos, si pater aut auus deliquisset? "quinam tantalidarum internecioni modus paretur, aut quaenam umquam ob mortem myrtili poenis luendis dabitur satias supplici?" utrum poetae stoicos deprauarint an stoici poetis dederint auctoritatem non facile dixerim; portenta enim ab utrisque et flagitia dicuntur. neque enim quem hipponactis iambus laeserat aut qui erat archilochi uersu uolneratus a deo immissum dolorem non conceptum a se ipso continebat, nec cum aegisthi libidinem aut cum paridis uidemus a deo causam requirimus, cum  culpae paene uocem audiamus, nec ego multorum aegrorum salutem non ab hippocrate potius quam ab aesculapio datam iudico, nec lacedaemoniorum disciplinam dicam umquam ab apolline potius spartae quam a lycurgo datam. critolaus inquam euertit corinthum, carthaginem asdrubal; hi duo illos oculos orae maritumae effoderunt, non iratus aliqui, quem omnino irasci posse negatis, deus. at subuenire certe potuit et conseruare urbis tantas atque talis; uos enim ipsi dicere soletis nihil esse quod deus efficere non possit, et quidem sine labore ullo; ut enim hominum membra nulla contentione mente ipsa ac uoluntate moueantur, sic numine deorum omnia fingi moueri mutarique posse. neque id dicitis superstitiose atque aniliter sed physica constantique ratione; materiam enim rerum, ex qua et in qua omnia sint, totam esse flexibilem et commutabilem, ut nihil sit quod non ex ea quamuis subito fingi conuertique possit, eius autem uniuersae fictricem et moderatricem diuinam esse prouidentiam; haec igitur quocumque se moueat, efficere posse quicquid uelit. itaque aut nescit quid possit, aut neglegit res humanas, aut quid sit optimum non potest iudicare. "non curat singulos homines." non mirum: ne ciuitates quidem; non eas: ne nationes quidem et gentis. quod si has etiam contemnet, quid mirum est omne ab ea genus humanum esse contemptum? 