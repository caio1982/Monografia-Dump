 quintus  mihi uero nihil, et saepe de isto conlocuti sumus; sed est quaedam inter nos parua dissensio.   atticus  quae tandem?   quintus  a quibus temporibus scribendi capiatur exordium. ego enim ab ultimis censeo, quoniam illa sic scripta sunt ut ne legantur quidem, ipse autem aequalem aetatis suae memoriam deposcit, ut ea conplectatur quibus ipse interfuit.   atticus  ego uero huic potius adsentior. sunt enim maxumae res in hac memoria atque aetate nostra; tum autem hominis amicissimi cn. pompeii laudes inlustrabit, incurret etiam in <praeclarum> illum et memorabilem annum suum: quae ab isto malo praedicari quam, ut aiunt, de remo et romulo.   marcus  intellego equidem a me istum laborem iam diu postulari, attice. quem non recusarem, si mihi ullum tribueretur uacuum tempus et liberum. neque enim occupata opera neque inpedito animo res tanta suscipi potest: utrumque opus est, et cura uacare et negotio.    atticus  quid? ad cetera quae scripsisti plura quam quisquam e nostris, quod tibi tandem tempus uacuum fuit concessum?   marcus  subsiciua quaedam tempora incurrunt, quae ego perire non patior, ut si qui dies ad rusticandum dati sint, ad eorum numerum adcommodentur quae scribimus. historia uero nec institui potest nisi praeparato otio, nec exiguo tempore absolui, et ego animi pendere soleo, cum semel quid orsus, [si] traducor alio, neque tam facile interrupta contexo quam absoluo instituta. 