si qui autem ex una quoque parte putabunt constare argumentationem, poterunt dicere saepe satis esse hoc modo argumentationem facere: 'quoniam peperit, cum uiro concubuit'; nam hoc nullius neque approbationis neque complexionis indigere. sed nobis ambiguitate nominis uidentur errare. nam argumentatio nomine uno res duas significat, ideo quod et inuentum aliquam in rem probabile aut necessarium argumentatio uocatur et eius inuenti artificiosa expolitio. cum igitur proferent aliquid huiusmodi: 'quoniam peperit, cum uiro concubuit', inuentum proferent, non expolitionem; nos autem de expolitionis partibus loquimur.  nihil igitur ad hanc rem ratio illa pertinebit; atque hac distinctione alia quoque, quae uidebuntur officere huic partitioni, propulsabimus, si quis aut assumptionem aliquando tolli posse putet aut propositionem. quae si quid habet probabile aut necessarium, quoquo modo commoueat auditorem necesse est. quod si solum spectaretur ac nihil, quo pacto tractaretur id, quod esset excogitatum, referret, nequaquam tantum inter summos oratores et mediocres interesse existimaretur. uariare autem orationem magnopere oportebit; nam omnibus in rebus similitudo mater est satie tatis. id fieri poterit, si non similiter semper ingrediamur in argumentationem. nam primum omnium generibus ipsis distinguere conuenit, hoc est, tum inductione uti, tum ratiocinatione, deinde in ipsa argumentatione non semper a propositione incipere nec semper quinque partibus abuti neque eadem partes ratione expolire, sed tum ab assumptione incipere, tum adprobatione alterutra, tum utraque, tum hoc, tum illo genere conplexionis uti. id ut perspiciatur, scribamus * in quolibet exemplo de iis, quae proposita sunt, [hoc idem exerceamus, ut] quam facile factu sit, periclitari licet. 