sed ut omnes istos aculeos et totum tortuosum genus disputandi relinquamus ostendamusque qui simus, iam explicata tota carneadis sententia antiochea ista conruent uniuersa. nec uero quicquam ita dicam ut quisquam id fingi suspicetur; a clitomacho sumam, qui usque ad senectutem cum carneade fuit, homo et acutus ut poenus et ualde studiosus  ac diligens; et quattuor eius libri sunt de sustinendis adsensionibus, haec autem quae iam dicam [quae] sunt sumpta de primo. duo placet esse carneadi genera uisorum; in uno hanc diuisionem, alia uisa esse quae percipi possint <alia quae non possint,> in altero autem, alia uisa esse probabilia alia non probabilia. itaque quae contra sensus contraque perspicuitatem dicantur ea pertinere ad superiorem diuisionem, contra posteriorem nihil dici oportere. quare ita placere, tale uisum nullum esse ut perceptio consequeretur, ut autem probatio multa. etenim contra naturam esset, <si> probabile nihil esset; sequitur omnis uitae ea quam tu luculle commemorabas euersio. itaque et sensibus probanda multa sunt, teneatur modo illud, non inesse in is quicquam tale quale non etiam falsum nihil ab eo differens esse possit—sic quidquid acciderit specie probabile, si nihil se offeret quod sit probabilitati illi contrarium, utetur eo sapiens, ac sic omnis ratio uitae gubernabitur. etenim is quoque qui a uobis sapiens inducitur multa sequitur probabilia non conprehensa neque percepta neque adsensa sed similia ueri, quae nisi probet omnis uita tollatur. quid enim conscendens nauem sapiens num conprehensum animo habet atque perceptum se ex sententia nauigaturum? qui potest? sed si iam ex hoc loco proficiscatur puteolos stadia triginta probo nauigio bono gubernatore hac tranquillitate, probabile uideatur se illuc uenturum esse saluum. huius modi igitur uisis consilia capiet et agendi et non agendi faciliorque erit ut albam esse niuem probet quam  erat anaxagoras, qui id non modo ita esse negabat, sed sibi, quia sciret aquam nigram esse unde illa concreta esset, albam ipsam esse ne uideri quidem, et quaecumque res eum sic attinget ut sit uisum illud probabile neque ulla re impeditum, mouebitur. non enim est e saxo sculptus aut e robore dolatus, habet corpus habet animum, mouetur mente mouetur sensibus, ut ei uera multa uideantur neque tamen habere insignem illam et propriam percipiendi notam. eoque sapientem non adsentiri, quia possit eiusdem modi existere falsum aliquod cuius modi hoc uerum. neque nos contra sensus aliter dicimus ac stoici, qui multa falsa esse dicunt longeque aliter se habere ac sensibus uideantur. hoc autem si ita sit, ut unum modo sensibus falsum uideatur, praesto est qui neget rem ullam percipi posse sensibus. ita nobis tacentibus ex uno epicuri capite altero uestro perceptio et conprehensio tollitur. quod est caput epicuri? "si ullum sensus uisum falsum est, nihil potest percipi." quod uestrum? "sunt falsa sensus uisa." quid sequitur? ut taceam, conclusio ipsa loquitur: "nihil posse percipi". "non concedo" inquit "epicuro". certa igitur cum illo, qui a te totus diuersus est, noli mecum, qui hoc quidem certe, falsi esse aliquid in sensibus, tibi adsentior. quamquam nihil mihi tam mirum uidetur quam ista dici, ab antiocho quidem maxime, cui erant ea quae paulo ante dixi notissima. licet enim haec quiuis arbitratu suo reprehendat quod negemus rem ullam percipi posse, certe leuior reprehensio est, quod tamen dicimus esse quaedam probabilia. non uidetur hoc satis esse uobis. ne sit; illa certe debemus effugere, quae a te uel maxime agitata  sunt: "nihil igitur cernis, nihil audis, nihil tibi est perspicuum". explicaui paulo ante clitomacho auctore quo modo ista carneades diceret; accipe quem ad modum eadem dicantur a clitomacho in eo libro quem ad c. lucilium scripsit poetam, cum scripsisset isdem de rebus ad l. censorinum eum qui consul cum m'. manilio fuit. scripsit igitur his fere uerbis (sunt enim mihi nota propterea quod earum ipsarum rerum de quibus agimus prima institutio et quasi disciplina illo libro continetur)—sed scriptum est ita: academicis placere esse rerum eius modi dissimilitudines ut aliae probabiles uideantur aliae contra. id autem non esse satis cur alia posse percipi dicas alia non posse, propterea quod multa falsa probabilia sint, nihil autem falsi perceptum et cognitum possit esse. itaque ait uehementer errare eos qui dicant ab academia sensus eripi, a quibus numquam dictum sit aut colorem aut saporem aut sonum nullum esse, illud sit disputatum, non inesse in iis propriam quae nusquam alibi esset ueri et certi notam. quae cum exposuisset, adiungit dupliciter dici adsensus sustinere sapientem, uno modo cum hoc intellegatur, omnino eum rei nulli adsentiri, altero cum se a respondendo ut aut adprobet quid aut inprobet sustineat, ut neque neget aliquid neque aiat. id cum ita sit, alterum placere ut numquam adsentiatur, alterum tenere ut sequens probabilitatem, ubicumque haec aut occurrat aut deficiat, aut "etiam" aut "non" respondere possit. †nec ut† placeat eum qui de omnibus rebus contineat se ab adsentiendo moueri tamen et agere aliquid, reliquit eius modi uisa quibus ad actionem excitemur, item ea quae interrogati in  utramque partem respondere possimus sequentes tantum modo quod ita uisum sit, dum sine adsensu; neque tamen omnia eius modi uisa adprobari sed ea quae nulla re inpedirentur. haec si uobis non probamus, sint falsa sane, inuidiosa certe non sunt. non enim lucem eripimus sed ea quae uos percipi conprehendique eadem nos, si modo probabilia sint, uideri dicimus. 