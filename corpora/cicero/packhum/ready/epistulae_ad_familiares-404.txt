dec .   46 m. cicero s. d. c. cassio longior epistula fuisset nisi eo ipso tempore petita esset a me cum iam iretur ad te, longior autem si φλύαρον aliquem habuissem; nam σπουδάζειν sine periculo uix possumus. 'ridere igitur' inquies 'possumus?' non mehercule facillime; uerum tamen aliam aberrationem a molestiis nullam habemus. 'ubi igitur' inquies 'philosophia?' tua quidem in culina, mea molesta est; pudet enim seruire. itaque facio me alias res agere ne conuicium platonis audiam.  de hispania nihil adhuc certi, nihil omnino noui. te abesse mea causa moleste fero, tua gaudeo. sed flagitat tabellarius. ualebis igitur meque, ut a puero fecisti, amabis.