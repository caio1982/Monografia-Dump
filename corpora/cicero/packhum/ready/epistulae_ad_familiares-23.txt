in .  mai .   50  laodiceae m. cicero imp. s. d. m. caelio aedili curuli raras tuas quidem (fortasse enim non perferuntur) sed suauis accipio litteras; uel quas proxime acceperam, quam prudentis, quam multi et offici et consili! etsi omnia sic constitueram mihi agenda ut tu admonebas, tamen confirmantur nostra consilia cum sentimus prudentibus fideliterque suadentibus idem uideri.  ego appium, ut saepe tecum locutus sum, ualde diligo meque ab eo diligi statim coeptum esse ut simultatem deposuimus sensi. nam et honorificus in me consul fuit et  suauis amicus et studiosus studiorum etiam meorum. mea uero officia ei non defuisse tu es testis, cui iam κωμικὸς μάρτυς, ut opinor, accedit phania; et mehercule etiam pluris eum feci quod te amari ab eo sensi. iam me pompei totum esse scis, brutum a me amari intellegis. quid est causae cur mihi non in optatis sit complecti hominem florentem aetate, opibus, honoribus, ingenio, liberis, propinquis, adfinibus, amicis, collegam meum praesertim et in ipsa collegi laude et scientia studiosum mei? haec eo pluribus scripsi quod <non> nihil significabant tuae litterae subdubitare qua essem erga illum uoluntate. credo te audisse aliquid. falsum est, mihi crede, si quid audisti. genus institutorum et rationum mearum dissimilitudinem non nullam habet cum illius administratione prouinciae. ex eo quidam suspicati fortasse sunt animorum contentione, non opinionum dissensione, me ab eo discrepare. nihil autem feci umquam neque dixi quod contra illius existimationem esse uellem; post hoc negotium autem et temeritatem nostri dolabellae deprecatorem me pro illius periculo praebeo.  erat in eadem epistula 'ueternus ciuitatis.' gaudebam sane et congelasse nostrum amicum laetabar otio. extrema pagella pupugit me tuo chirographo. quid ais? caesarem nunc defendit curio? qui<s> hoc putaret, praeter me? nam, ita uiuam, putaui. di immortales, quam ego risum nostrum desidero!  mihi erat in animo, quoniam iuris dictionem confe<ce>ram, ciuitates locupletaram, publicanis etiam superioris lustri reliqua sine sociorum ulla querela conseruaram, priuatis, summis infimis, fueram iucundus, proficisci in ciliciam non.  mai. et, cum prima aestiua attigissem militemque collocassem, decedere ex senatus consulto. cupio te aedilem uidere miroque desiderio me urbs adficit et omnes mei tuque in primis.