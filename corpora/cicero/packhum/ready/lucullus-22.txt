et primum quod initio dixisti uideamus quale sit, similiter a nobis de antiquis philosophis commemorari atque seditiosi solerent claros uiros sed tamen populares aliquos nominare. illi cum res <non> bonas tractent similes bonorum uideri uolunt; nos autem ea dicimus nobis uideri quae uosmet ipsi nobilissimis philosophis placuisse conceditis. anaxagoras niuem nigram dixit esse. ferres me si ego idem dicerem? tu ne si dubitarem quidem. at quis est? num hic sophistes (sic enim appellabantur ii qui ostentationis aut quaestus causa philosophantur)? maxima fuit et grauitatis et ingeni gloria. quid loquar de democrito? quem cum eo conferre possumus non modo ingenii magnitudine sed etiam animi, qui ita sit ausus ordiri "haec loquor de uniuersis": nihil excipit de quo non profiteatur, quid enim esse potest extra uniuersa; quis hunc philosophum non anteponit cleanthi chrysippo reliquis inferioris aetatis, qui mihi cum illo collati quintae classis uidentur. atque is non hoc dicit quod nos, qui ueri esse aliquid non negamus, percipi posse negamus; ille esse uerum plane negat [esse]; sensus quidem non obscuros dicit sed tenebricosos (sic enim appellat eos). is qui hunc maxime est admiratus, chius metrodorus initio libri qui est de natura "nego" inquit "scire nos sciamusne aliquid an nihil sciamus, ne id ipsum quidem nescire aut scire nos, nec omnino sitne aliquid an nihil sit". furere tibi empedocles uidetur: at mihi dignissimum rebus is de quibus loquitur  sonum fundere. num ergo is excaecat nos aut orbat sensibus, si parum magnam uim censet in is esse ad ea quae sub eos subiecta sunt iudicanda? parmenides xenophanes minus bonis quamquam uersibus sed tamen illi uersibus increpant eorum adrogantiam quasi irati, qui cum sciri nihil possit audeant se scire dicere. et ab iis aiebat remouendum socratem et platonem. cur, an de ullis certius possum dicere? uixisse cum iis equidem uideor, ita multi sermones perscripti sunt e quibus dubitari non possit quin socrati nihil sit uisum sciri posse; excepit unum tantum, scire se nihil se scire, nihil amplius. quid dicam de platone, qui certe tam multis libris haec persecutus non esset nisi probauisset; ironeam enim alterius, perpetuam praesertim, nulla fuit ratio persequi. uideorne tibi non ut saturninus nominare modo inlustres homines, sed etiam imitari numquam nisi clarum nisi nobilem? atqui habebam molestos uobis sed minutos, stilbonem diodorum alexinum, quorum sunt contorta et aculeata quaedam sophismata (sic enim appellantur fallaces conclusiunculae). sed quid eos colligam, cum habeam chrysippum, qui fulcire putatur porticum stoicorum: quam multa ille contra sensus, quam multa contra omnia quae in consuetudine probantur. "at dissoluit idem." mihi quidem non uidetur, sed dissoluerit sane: certe tam multa non collegisset quae nos fallerent probabilitate magna, nisi uideret is resisti non facile posse. quid cyrenaei uidentur, minime contempti  philosophi, qui negant esse quicquam quod percipi possit extrinsecus, ea se sola percipere quae tactu intumo sentiant, ut dolorem ut uoluptatem; neque se quo quid colore aut quo sono sit scire, sed tantum sentire adfici se quodam modo. 