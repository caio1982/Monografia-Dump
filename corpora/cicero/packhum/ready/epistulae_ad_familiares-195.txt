c .  uiii kal .  iun .   43  romae cicero planco nihil post hominum memoriam gloriosius, nihil gratius, ne tempore quidem ipso opportunius accidere uidi quam tuas, plance, litteras. redditae sunt enim frequenti senatu cornuto, cum is frigidas sane et inconstantis recitasset litteras lepidi. sub eas statim recitatae sunt tuae non sine magnis quidem clamoribus. cum rebus enim ipsis essent et studiis beneficiisque in re<m> publicam gratissimae, tum erant grauissimis uerbis ac sententiis. flagitare senatus institit cornutum ut referret statim de tuis litteris. ille se considerare uelle. cum ei magnum conuicium fieret cuncto a senatu, quinque tribuni pl. rettulerunt. seruilius rogatus rem distulit. ego eam sententiam dixi cui sunt adsensi ad unum. ea quae fuerit ex senatus consulto cognosces.  tu, quamquam consilio non eges, uel abundas potius, tamen hoc animo esse debes ut nihil huc reicias neue in rebus tam subitis tamque angustis a senatu consilium petendum putes, ipse tibi sis senatus; quocumque te ratio rei publicae ducet, sequare; cures ut ante factum aliquid a te egregium  audiamus quam futurum putarimus. illud tibi promitto, quicquid erit a te factum, id senatum non modo ut fideliter sed etiam ut sapienter factum comprobaturum.