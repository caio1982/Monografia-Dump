xiii kal .  oct .   51  in fin .  lycaoniae ,  cappadociae m. tullius m. f. cicero pro cos. s. d. cos. pr. tr. pl. senatui s. u. u. b. e. e. q. u.  etsi non dubie mihi nuntiabatur parthos transisse euphratem cum omnibus fere suis copiis, tamen, quod arbitrabar a m. bibulo pro consule certiora de his rebus ad uos scribi posse, statuebam mihi non necesse esse publice scribere ea quae de alterius prouincia nuntiarentur. postea uero quam certissimis auctoribus, legatis, nuntiis, litteris sum certior factus, uel quod tanta res erat uel quod nondum audieramus bibulum in syriam uenisse uel quia administratio huius belli mihi cum bibulo paene est communis, quae ad me delata essent scribenda ad uos putaui.  regis antiochi commageni legati primi mihi nuntiarunt parthorum magnas copias euphratem transire coepisse. quo nuntio adlato, cum essent non nulli qui ei regi minorem  fidem habendam putarent, statui exspectandum esse si quid certius adferretur. a. d. xiii kal. oct., cum exercitum in ciliciam ducerem, in finibus lycaoniae et cappadociae mihi litterae redditae sunt a tarcondimoto, qui fidelissimus socius trans taurum amicissimusque populo romano existimatur, pacorum, orodi regis parthorum filium, cum permagno equitatu parthico transisse euphratem et castra posuisse tybae, magnumque tumultum esse in prouincia syria excitatum. eodem die ab iamblicho, phylarcho arabum, quem homines opinantur bene sentire amicumque esse rei publicae nostrae, litterae de isdem rebus mihi redditae sunt.  his rebus adlatis, etsi intellegebam socios infirme animatos esse et nouarum rerum exspectatione suspensos, sperabam tamen eos ad quos iam accesseram quique nostram mansuetudinem integritatemque perspexerant amiciores populo romano esse factos, ciliciam autem firmiorem fore si aequitatis nostrae particeps facta esset. et ob eam causam et ut opprimerentur ii qui ex cilicum gente in armis essent et ut hostis is qui esset in syria sciret exercitum populi romani non modo non cedere iis nuntiis adlatis sed etiam propius accedere, exercitum ad taurum institui ducere.  sed si quid apud uos auctoritas mea ponderis habet, in iis praesertim rebus quas uos audistis, ego paene cerno, magno opere uos et hortor et moneo ut his prouinciis, serius uos quidem quam decuit sed aliquando tamen, consulatis. nos quem ad modum instructos et quibus praesidiis munitos ad tanti belli opinionem miseritis, non estis ignari. quod ego negotium non stultitia occaecatus sed uerecundia deterritus non recusaui. neque enim umquam ullum periculum tantum putaui quod subterfugere mallem quam uestrae auctoritati obtemperare.  hoc autem tempore res sese sic habet ut, nisi exercitum tantum quantum ad maximum bellum mittere soletis mature  in has prouincias miseritis, summum periculum sit ne amittendae sint omnes eae prouinciae quibus uectigalia populi romani continentur. quam ob rem autem in hoc prouinciali dilectu spem habeatis aliquam causa nulla est. neque multi sunt et diffugiunt qui sunt metu oblato; et quod genus hoc militum sit iudicauit uir fortissimus, m. bibulus, in asia, qui, cum uos ei permisis<se>tis, dilectum habere noluerit. nam sociorum auxilia propter acerbitatem atque iniurias imperi nostri aut ita imbecilla sunt ut non multum nos iuuare possint aut ita alienata a nobis ut neque exspectandum ab iis neque committendum iis quicquam esse uideatur. regis deiotari et uoluntatem et copias, quantaecumque sunt, nostras esse duco. cappadocia est inanis, reliqui reges tyrannique neque opibus satis firmi nec uoluntate sunt. mihi in hac paucitate militum animus certe non deerit, spero ne consilium quidem. quid casurum sit incertum est. utinam saluti nostrae consulere possimus! dignitati certe consulemus.