sequitur tertia uituperatio senectutis, quod eam carere dicunt uoluptatibus. o praeclarum munus aetatis, siquidem id aufert a nobis quod est in adulescentia uitiosissimum! accipite enim optimi adulescentes ueterem orationem archytae tarentini, magni in primis et praeclari uiri, quae mihi tradita est, cum essem adulescens tarenti cum q. maximo. nullam capitaliorem pestem quam uoluptatem corporis hominibus dicebat a natura datam, cuius uoluptatis auidae libidines temere et effrenate ad potiundum incitarentur. hinc patriae proditiones, hinc rerum publicarum euersiones, hinc cum hostibus clandestina colloquia nasci, nullum  denique scelus, nullum malum facinus esse ad quod suscipiendum non lubido uoluptatis inpelleret, stupra uero et adulteria et omne tale flagitium nullis excitari aliis inlecebris nisi uoluptatis; cumque homini siue natura siue quis deus nihil mente praestabilius dedisset, huic diuino muneri ac dono nihil tam esse inimicum quam uoluptatem; nec enim lubidine dominante temperantiae locum esse neque omnino in uoluptatis regno uirtutem posse consistere. quod quo magis intellegi posset, fingere animo iubebat tanta incitatum aliquem uoluptate corporis quanta percipi posset maxima; nemini censebat fore dubium quin tam diu, dum ita gauderet, nihil agitare mente, nihil ratione nihil cogitatione consequi posset. quocirca nihil esse tam detestabile quam uoluptatem, siquidem ea, cum maior esset atque longior, omne animi lumen extingueret. haec cum c. pontio samnite, patre eius a quo caudino proelio sp. postumius t. ueturius consules superati sunt, locutum archytam nearchus tarentinus hospes noster, qui in amicitia populi romani permanserat, se a maioribus natu accepisse dicebat, cum quidem ei sermoni interfuisset plato atheniensis, quem tarentum uenisse l. camillo ap. claudio consulibus reperio. quorsus hoc? ut intellegeretis, si uoluptatem aspernari ratione et sapientia non possemus, magnam habendam esse  senectuti gratiam, quae efficeret ut id non luberet quod non oporteret. impedit enim consilium uoluptas, rationi inimica est, mentis ut ita dicam praestringit oculos nec habet ullum cum uirtute commercium. inuitus feci ut fortissimi uiri t. flaminini fratrem l. flamininum e senatu eicerem septem annis post quam consul fuisset, sed notandam putaui libidinem. ille enim cum esset consul in gallia, exoratus in conuiuio a scorto est ut securi feriret aliquem eorum, qui in uinculis essent damnati rei capitalis. hic tito fratre suo censore qui proximus ante me fuerat, elapsus est; mihi uero et flacco neutiquam probari potuit tam flagitiosa et tam perdita lubido, quae cum probro priuato coniungeret imperii dedecus. saepe audiui e maioribus natu, qui se porro pueros e senibus audisse dicebant, mirari solitum c. fabricium quod, cum apud regem pyrrhum legatus esset, audisset e thessalo cinea esse quendam athenis qui se sapientem profiteretur, eumque dicere omnia quae faceremus, ad uoluptatem esse referenda. quod ex eo audientes m'. curium et ti. coruncanium optare solitos ut id samnitibus ipsique pyrrho persuaderetur, quod facilius uinci possent, cum se uoluptatibus dedissent. uixerat m'. curius cum p. decio, qui  quinquennio ante eum consulem se pro re publica quarto consulatu deuouerat; norat eundem fabricius, norat coruncanius; qui cum ex sua uita tum ex eius quem dico deci facto iudicabant esse profecto aliquid natura pulchrum atque praeclarum, quod sua sponte peteretur quodque spreta et contempta uoluptate optumus quisque sequeretur. quorsus igitur tam multa de uoluptate? quia non modo uituperatio nulla, sed etiam summa laus senectutis est, quod ea uoluptates nullas magnopere desiderat. caret epulis extructisque mensis et frequentibus poculis, caret ergo etiam uinulentia et cruditate et insomniis. sed si aliquid dandum est uoluptati, quoniam eius blanditiis non facile obsistimus (diuine enim plato 'escam malorum' appellat uoluptatem, quod ea uidelicet homines capiantur ut pisces), quamquam inmoderatis epulis caret senectus, modicis tamen conuiuiis delectari potest. c. duellium m. f. qui poenos classe primus uicerat, redeuntem a cena senem saepe uidebam puer; delectabatur cereo funali et tibicine, quae sibi nullo exemplo priuatus sumpserat; tantum licentiae dabat gloria. sed quid ego alios? ad me ipsum iam reuertar. primum habui semper sodales. sodalitates autem me quaestore constitutae sunt sacris idaeis magnae matris acceptis. epulabar igitur cum sodalibus omnino modice, sed erat quidam feruor aetatis; qua progrediente omnia fiunt in dies mitiora. neque enim ipsorum conuiuiorum delectationem uoluptatibus corporis magis quam coetu amicorum et sermo nibus metiebar. bene enim maiores accubitionem epularem amicorum, quia uitae coniunctionem haberet, conuiuium nominauerunt melius quam graeci, qui hoc idem tum compotationem tum concenationem uocant, ut quod in eo genere minimum est, id maxime probare uideantur. ego uero propter sermonis delectationem tempestiuis quoque conuiuiis delector nec cum aequalibus solum qui pauci admodum restant, sed cum uestra etiam aetate atque uobiscum habeoque senectuti magnam gratiam quae mihi sermonis auiditatem auxit, potionis et cibi sustulit. quodsi quem etiam ista delectant (ne omnino bellum indixisse uidear uoluptati cuius est fortasse quidam naturalis modus), non intellego ne in istis quidem ipsis uoluptatibus carere sensu senectutem. me uero et magisteria delectant a maioribus instituta et is sermo qui more maiorum a summo adhibetur in poculo, et pocula sicut in symposio xenophontis est, minuta atque rorantia et refrigeratio aestate et uicissim aut sol aut ignis hibernus; quae quidem etiam in sabinis persequi soleo conuiuiumque uicinorum cotidie compleo, quod ad multam noctem quam maxime possumus uario sermone producimus. at non est uoluptatum tanta quasi titillatio in senibus. credo sed ne desideratur quidem; nihil autem est molestum quod non desideres. bene sophocles,  cum ex eo quidam iam adfecto aetate quaereret utereturne rebus ueneriis: 'di meliora!' inquit; 'libenter uero istinc sicut ab domino agresti ac furioso profugi.' cupidis enim rerum talium odiosum fortasse et molestum est carere, satiatis uero et expletis iucundius est carere quam frui. quamquam non caret is qui non desiderat; ergo hoc non desiderare dico esse iucundius. quodsi istis ipsis uoluptatibus bona aetas fruitur libentius, primum paruulis fruitur rebus ut diximus, deinde iis quibus senectus etiamsi non abunde potitur, non omnino caret. ut turpione ambiuio magis delectatur qui in prima cauea spectat, delectatur tamen etiam qui in ultima, sic adulescentia uoluptates propter intuens magis fortasse laetatur, sed delectatur etiam senectus procul eas spectans tantum quantum sat est. at illa quanti sunt, animum tamquam emeritis stipendiis libidinis ambitionis contentionis inimicitiarum cupiditatum omnium secum esse secumque ut dicitur uiuere! si uero habet aliquod tamquam pabulum studii atque doctrinae, nihil est otiosa senectute iucundius. mori uidebamus in studio dimetiendi paene caeli atque terrae c. galum familiarem patris tui scipio; quotiens il lum lux noctu aliquid describere ingressum, quotiens nox oppressit, cum mane coepisset! quam delectabat eum defectiones solis et lunae multo ante nobis praedicere! quid in leuioribus studiis, sed tamen acutis? quam gaudebat bello suo punico naeuius! quam truculento plautus, quam pseudolo! uidi etiam senem liuium; qui cum sex annis ante quam ego natus sum, fabulam docuisset centone tuditanoque consulibus, usque ad adulescentiam meam processit aetate. quid de p. licini crassi et pontificii et ciuilis iuris studio loquar aut de huius p. scipionis qui his paucis diebus pontifex maximus factus est? atque eos omnes quos commemoraui his studiis flagrantes senes uidimus; m. uero cethegum quem recte 'suadae medullam' dixit ennius, quanto studio exerceri in dicendo uidebamus etiam senem! quae sunt igitur epularum aut ludorum aut scortorum uoluptates cum his uoluptatibus comparandae? atque haec quidem studia doctrinae; quae quidem prudentibus et bene institutis pariter cum aetate crescunt, ut honestum illud solonis sit quod ait uersiculo quodam ut ante dixi, senescere se multa in dies addiscentem, qua uoluptate animi nulla certe potest esse maior. 