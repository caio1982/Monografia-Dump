quam facile serpat iniuria et peccandi consuetudo, quam non facile reprimatur, uidete, iudices. bidis oppidum est tenue sane, non longe a syracusis. hic longe primus ciuitatis est epicrates quidam. huic hereditas hs quingentorum milium uenerat a muliere quadam propinqua, atque ita propinqua ut, ea etiamsi intestata esset mortua, epicratem bidinorum legibus heredem esse oporteret. recens  erat illa res quam ante demonstraui, de heraclio syracusano, qui bona non perdidisset nisi ei uenisset hereditas. huic quoque epicrati uenerat, ut dixi, hereditas. cogitare coeperunt eius inimici nihilo minus eodem praetore hunc euerti bonis posse quo heraclius esset euersus. rem occulte instituunt; ad uerrem per eius interpretes deferunt. ita causa componitur ut item palaestritae bidini peterent ab epicrate hereditatem, quem ad modum palaestritae syracusani ab heraclio petiuissent. numquam uos praetorem tam palaestricum uidistis; uerum ita palaestritas defendebat ut ab illis ipse unctior abiret. qui statim, <quo> quid praesens esset, iubet cuidam amicorum suorum numerari hs  lxxx . res occultari satis non potuit; per quendam eorum qui interfuerant fit epicrates certior. primo contemnere et neglegere coepit, quod causa prorsus quod disputari posset nihil habebat. deinde cum de heraclio cogitaret et istius libidinem nosset, commodissimum putauit esse de prouincia clam abire; itaque fecit; profectus est regium. quod ubi auditum est, aestuare illi qui pecuniam dederant, putare nihil agi posse absente epicrate; nam heraclius tamen adfuerat, cum primo sunt dati iudices; de hoc qui, antequam aditum in ius esset, antequam mentio denique controuersiae facta esset ulla, discessisset, putabant nihil agi posse. homines regium proficiscuntur; epicratem conueniunt; demonstrant, id quod ille sciebat, se hs  lxxx  dedisse; rogant eum ut sibi id quod ab ipsis abisset pecuniae curet, ab sese caueat quem ad modum uelit, de illa hereditate cum epicrate neminem esse actu rum. epicrates homines multis uerbis ab se male acceptos dimittit; redeunt illi regio syracusas, queri cum multis, ut fit, incipiunt se hs  lxxx  nummum frustra dedisse. res percrebruit et in ore atque sermone omnium coepit esse. uerres refert illam suam syracusanam; ait se uelle de illis hs  lxxx  cognoscere; aduocat multos. dicunt bidini uolcatio se dedisse; illud non addunt, 'iussu istius.' uolcatium uocat, pecuniam referri imperat. uolcatius animo aequissimo nummos adfert, qui nihil amitteret, reddit inspectantibus multis: bidini nummos auferunt. dicet aliquis, 'quid ergo in hoc uerrem reprehendis, qui non modo ipse fur non est, sed ne alium quidem passus est esse?' attendite; iam intellegetis hanc pecuniam, quae uia modo uisa est exire ab isto, eodem semita reuertisse. quid enim debuit praetor facere, cum consilio re cognita cum comperisset suum comitem iuris decreti iudici corrumpendi causa,—qua in re ipsius praetoris caput existimatioque ageretur,—pecuniam accepisse, bidinos autem pecuniam contra praetoris famam ac fortunas dedisse? non et in eum qui accepisset animaduertisset et in eos qui dedissent? tu, qui institueras in eos animaduertere qui perperam iudicassent,—quod saepe per imprudentiam fit,—hos pateris impune discedere qui ob tuum decretum, ob tuum iudicium pecuniam aut dandam aut accipiendam putarant? uolcatius idem apud te postea fuit, eques romanus, tanta accepta ignominia; nam quid est turpius ingenuo, quid minus libero dignum quam in conuentu maximo cogi a magistratu furtum reddere? qui si eo animo esset quo non modo eques romanus, sed quiuis liber debet esse, aspicere te  postea non potuisset; inimicus, hostis esset tanta contumelia accepta, nisi tecum tum conlusisset et tuae potius existimationi seruisset quam suae. qui quam tibi amicus non modo tum fuerit quam diu tecum in prouincia fuit, uerum etiam nunc sit cum iam a ceteris amicis relictus es, et tu intellegis et nos existimare possumus. an hoc solum argumentum est nihil isto imprudente factum, quod uolcatius ei non succensuit? quod iste neque in uolcatium neque in bidinos animaduertit? est magnum argumentum, uerum illud maximum, quod illis ipsis bidinis, quibus iste iratus esse debuit, a quibus comperit, quod iure agere cum epicrate nihil possent, etiamsi adesset, idcirco suum decretum pecunia esse temptatum: iis, inquam, ipsis non modo illam hereditatem quae epicrati uenerat, sed, ut in heraclio syracusano, item in hoc,—paulo etiam atrocius, quod epicrates appellatus omnino non erat,—bona patria fortunasque eius bidinis tradidit. ostendit enim nouo modo, si quis quid de absente peteret, se auditurum. adeunt bidini, petunt hereditatem; procuratores postulant ut se ad leges suas reiciat aut ex lege rupilia dicam scribi iubeat. aduersarii non audebant contra dicere: exitus nullus reperiebatur. insimulant hominem fraudandi causa discessisse; postulant ut bona possidere iubeat. debebat epicrates nummum nullum nemini; amici, si quis quid peteret, iudicio se passuros, iudicatum solui satis daturos esse dicebant. cum omnia consilia frigerent, admonitu istius insimulare coeperunt epicratem litteras publicas corrupisse, a qua suspicione ille aberat plurimum: actionem  eius rei postulant. amici recusare ne quod iudicium neue ipsius cognitio illo absente de existimatione eius constitueretur, et simul illud idem postulare non desistebant ut se ad leges suas reiceret. iste amplam nactus, ubi uidet esse aliquid quod amici absente epicrate nollent defendere, adseuerat se eius rei in primis actionem daturum. cum omnes perspicerent ad istum non modo illos nummos qui per simulationem ab isto exierant reuertisse, sed multo etiam pluris eum postea nummos abstulisse, amici epicratem defendere destiterunt, iste epicratis bona bidinos omnia possidere et sibi habere iussit. ad illa hs  d  hereditaria accessit ipsius antiqua hs quindeciens pecunia. utrum res ab initio ita ducta est an ad extremum ita perducta, an ita parua est pecunia, an is homo uerres ut haec quae dixi gratiis facta esse uideantur? 