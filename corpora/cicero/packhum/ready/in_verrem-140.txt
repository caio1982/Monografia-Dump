ex omni pecunia quam aratoribus soluere debuisti certis nominibus deductiones fieri solebant, primum pro spectatione et collybo, deinde pro nescio quo cerario. haec omnia, iudices, non rerum certarum, sed furtorum improbissimorum sunt uocabula. nam collybus esse qui potest, cum utuntur omnes uno genere nummorum? cerarium ueroâ€”quid? quo modo hoc nomen ad rationes magistratus, quo modo ad pecuniam publicam adlatum est? nam illud genus tertium deductionis erat eius modi, quasi non modo liceret sed etiam oporteret, nec solum oporteret sed plane necesse esset. scribae nomine de tota pecunia binae quinquagesimae detrahebantur. quis tibi hoc concessit, quae lex, quae senatus auctoritas, quae porro aequitas, ut tantam pecuniam scriba tuus auferret siue de aratorum bonis siue de populi romani uectigalibus? nam si potest ista pecunia sine aratorum iniuria detrahi, populus roma nus habeat, in tantis praesertim aerari angustiis; sin autem et populus romanus uoluit, et aequum est ita solui aratoribus, tuus apparitor parua mercede populi conductus de aratorum bonis praedabitur? et in hac causa scribarum ordinem in me concitabit hortensius et eorum commoda a me labefactari atque oppugnari iura dicet? quasi uero hoc scribis ullo exemplo sit aut ullo iure concessum. quid ego uetera repetam aut quid eorum scribarum mentionem faciam quos constat sanctissimos homines atque innocentissimos fuisse? non me fugit, iudices, uetera exempla pro fictis fabulis iam audiri atque haberi: in his temporibus uersabor miseris ac perditis. nuper, hortensi, quaestor fuisti. quid tui scribae fecerint, tu potes dicere: ego de meis hoc dico, cum in eadem ista sicilia pro frumento pecuniam ciuitatibus soluerem et mecum duos frugalissimos homines scribas haberem, l. mamilium et l. sergium, non modo istas duas quinquagesimas, sed omnino nummum nullum cuiquam esse deductum. dicerem hoc mihi totum esse attribuendum, iudices, si illi umquam hoc a me postulassent, si umquam omnino cogitassent. quam ob rem enim scriba deducat, ac non potius mulio qui aduexerit, tabellarius cuius aduentu certiores facti petiuerunt, praeco qui adire iussit, uiator aut uenerius qui fiscum sustulit? quae pars operae aut opportunitatis in scriba est cur ei non modo merces tanta detur, sed cur cum eo tantae pecuniae partitio fiat? 'ordo est honestus.' quis negat, aut quid ea res ad hanc rem pertinet? est uero honestus, quod eorum hominum fidei tabulae publicae periculaque magistratuum committuntur. itaque ex his scribis qui digni sunt  illo ordine, patribus familias, uiris bonis atque honestis, percontamini quid sibi istae quinquagesimae uelint: iam omnibus intellegetis nouam rem totam atque indignam uideri. ad eos me scribas reuoca, si placet, noli hos colligere, qui nummulis corrogatis de nepotum donis ac de scaenicorum corollariis, cum decuriam emerunt, ex primo ordine explosorum in secundum ordinem ciuitatis se uenisse dicunt. eos scribas tecum disceptatores huius criminis habebo qui istos scribas esse moleste ferunt. tametsi cum in eo ordine uideamus esse multos non idoneos, qui ordo industriae propositus est et dignitati, mirabimur turpis aliquos ibi esse quo cuiuis pretio licet peruenire? tu ex pecunia publica hs terdeciens scribam tuum permissu tuo cum abstulisse fateare, reliquam tibi ullam defensionem putas esse? hoc quemquam ferre posse, hoc quemquam denique nunc tuorum aduocatorum animo aequo audire arbitrare, qua in ciuitate c. catoni, consulari homini, clarissimo uiro, hs uiii  lis aestimata sit, in eadem ciuitate apparitori tuo esse concessum ut hs terdeciens uno nomine auferret? 