u non .  mai .   49  in cumano <cicero attico sal.> aduentus philotimi (at cuius hominis, quam insulsi et quam saepe pro pompeio mentientis!) exanimauit omnis qui mecum erant; nam ipse obdurui. dubitabat nostrum nemo quin caesar itinera repressisset—uolare dicitur; petreius cum afranio coniunxisse<t se>—nihil adfert eius modi. quid quaeris? etiam illud erat persuasum, pompeium cum magnis  copiis iter in germaniam per illyricum fecisse; id enim αὐθεντικῶς nuntiabatur. melitam igitur, opinor, capessamus, dum quid in hispania. quod quidem prope modum uideor ex caesaris litteris ipsius uoluntate facere posse, qui negat neque honestius neque tutius mihi quicquam esse quam ab omni contentione abesse.  dices 'ubi ergo tuus ille animus quem proximis litteris?' adest et idem est; sed utinam meo solum capite decernerem! lacrimae meorum me interdum molliunt precantium ut de hispaniis exspectemus. m. caeli quidem epistulam scriptam miserabiliter, cum hoc idem obsecraret ut exspectarem, ne fortunas meas, ne unicum filium, ne meos omnis tam temere proderem, non sine magno fletu legerunt pueri nostri; etsi meus quidem est fortior eoque ipso uehementius commouet, nec quicquam nisi de dignatione laborat.  melitam igitur, deinde quo uidebitur. tu tamen etiam nunc mihi aliquid litterarum, et maxime si quid ab afranio. ego si cum antonio locutus ero, scribam ad te quid actum sit. ero tamen in credendo, ut mones, cautus; nam occultandi ratio cum difficilis tum etiam periculosa est. seruium exspecto ad nonas et †adicit a† postumia et seruius filius. quartanam leuiorem esse gaudeo. misi ad te caeli etiam litterarum exemplum. 