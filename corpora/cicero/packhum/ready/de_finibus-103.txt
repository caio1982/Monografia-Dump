uidesne igitur zenonem tuum cum aristone uerbis concinere, re dissidere, cum aristotele et illis re consentire, uerbis discrepare? cur igitur, cum de re conueniat, non malumus usitate loqui? aut doceat paratiorem me ad contemnendam pecuniam fore, si illam in rebus praepositis quam si in bonis duxero, fortioremque in patiendo dolore, si eum asperum et difficilem perpessu et contra naturam esse quam si malum dixero. facete m. piso, familiaris noster, et alia multa et hoc loco stoicos irridebat: 'quid enim?' aiebat. 'bonum negas esse diuitias, praepositum esse dicis? quid adiuuas? auaritiamne minuis? quo modo? si uerbum sequimur, primum longius uerbum praepositum quam bonum'.—nihil ad rem!—'ne sit sane; at certe grauius. nam bonum ex quo appellatum sit, nescio, praepositum ex eo credo, quod praeponatur aliis. id mihi magnum uidetur.' itaque dicebat plus tribui diuitiis a zenone, qui eas in praepositis poneret, quam ab aristotele, qui bonum esse diuitias fateretur, sed neque magnum bonum et prae  rectis honestisque contemnendum ac despiciendum nec magnopere expetendum, omninoque de istis omnibus uerbis a zenone mutatis ita disputabat, et, quae bona negarentur ab eo esse et quae mala, illa laetioribus nominibus appellari ab eo quam a nobis, haec tristioribus. piso igitur hoc modo, uir optimus tuique, ut scis, amantissimus. nos paucis ad haec additis finem faciamus aliquando; longum est enim ad omnia respondere, quae a te dicta sunt. 