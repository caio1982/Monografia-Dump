habes, inquam, cato, formam eorum, de quibus loquor, philosophorum. qua exposita scire cupio quae causa sit, cur zeno ab hac antiqua constitutione desciuerit, quidnam horum ab eo non sit probatum; quodne omnem naturam conseruatricem sui dixerint, an quod omne animal ipsum sibi commendatum, ut se et saluum in suo genere et incolume uellet, an <quod>, cum omnium artium finis is esset, quem natura maxime quaereret, idem statui debere de totius arte uitae, an quod, cum ex animo constaremus et corpore, et haec ipsa et eorum uirtutes per se esse sumendas. an uero displicuit ea, quae tributa est animi uirtutibus tanta praestantia? an quae de prudentia, de cognitione rerum, de coniunctione generis humani, quaeque ab eisdem de temperantia, de modestia, de magnitudine animi, de omni honestate dicuntur? fatebuntur stoici haec omnia dicta esse praeclare, neque eam causam zenoni desciscendi fuisse. alia quaedam dicent, credo, magna antiquorum esse peccata, quae ille ueri inuestigandi cupidus nullo modo ferre potuerit. quid enim peruersius, quid intolerabilius, quid stultius quam bonam ualitudinem, quam dolorum omnium uacuitatem, quam integritatem oculorum reliquorumque sensuum ponere in bonis potius, quam dicerent nihil omnino inter eas res iisque contrarias interesse? ea enim omnia, quae illi bona dicerent, praeposita esse, non bona, itemque illa, quae in corpore excellerent, stulte antiquos dixisse per se esse expetenda; sumenda potius quam expe tenda. ea denique omni uita, quae in una uirtute consisteret, illam uitam, quae etiam ceteris rebus, quae essent secundum naturam, abundaret, magis expetendam non esse. sed magis sumendam. cumque ipsa uirtus efficiat ita beatam uitam, ut beatior esse non possit, tamen quaedam deesse sapientibus tum, cum sint beatissimi; itaque eos id agere, ut a se dolores, morbos, debilitates repellant. 