cum bellis carthaginiensibus sicilia uexata est, et post nostra patrumque memoria cum bis in ea prouincia magnae fugitiuorum copiae uersatae sunt, tamen aratorum interitio facta nulla est. tum sementi prohibita aut messe amissa fructus annuus interibat; tamen incolumis numerus manebat dominorum atque aratorum; tum qui m. laeuino aut p. rupilio aut m'. aquilio praetores in eam prouinciam successerant aratores reliquos non colligebant. tantone plus uerres cum apronio prouinciae siciliae calamitatis importauit quam aut hasdrubal cum poenorum exercitu, aut athenio cum fugitiuorum maximis copiis, ut temporibus illis, simul atque hostis superatus esset, ager araretur omnis  neque aratori praetor per litteras supplicaret neque eum praesens oraret ut quam plurimum sereret; nunc autem ne post abitum quidem huius importunissimae pestis quisquam reperiretur qui sua uoluntate araret, pauci essent reliqui qui l. metelli auctoritate in agros atque ad suum larem familiarem redirent?  his te litteris, homo audacissime atque amentissime, iugulatum esse non sentis? non uides, cum is qui tibi successit aratores reliquos appellet, hoc eum diserte scribere, reliquos hos esse non ex bello neque ex aliqua eius modi calamitate, sed ex tuo scelere, importunitate, auaritia, crudelitate? recita cetera.  tamen pro eo ut temporis difficultas aratorumque penuria tulit.  'aratorum,' inquit, 'penuria.' si ego accusator totiens de re eadem dicerem, uererer ne animos uestros offenderem, iudices. clamat metellus,  nisi litteras misissem : non est satis.  nisi praesens confirmassem : ne id quidem satis est.  reliquos , inquit,  aratores . reliquos? prope lugubri uerbo calamitatem prouinciae siciliae significat: addit,  aratorum penuria . exspectate etiam, iudices, exspectate, si potestis, auctoritatem accusationis meae. dico aratores istius auaritia eiectos: scribit metellus 'reliquos' ab se esse confirmatos. dico agros relictos arationesque esse desertas: scribit metellus aratorum esse 'penuriam'. hoc cum scribit, illud ostendit, deiectos, fortunis omnibus expulsos esse populi romani socios atque amicos. quibus si qua calamitas propter istum saluis uectigalibus nostris accidisset, animum aduertere tamen in eum uos oporteret, praesertim cum ea lege iudicaretis quae sociorum causa esset constituta: cum uero perditis profligatisque sociis uectigalia populi romani  sint deminuta, res frumentaria, commeatus, copiae, salus urbis atque exercituum nostrorum in posteritatem istius auaritia interierit, saltem populi romani commoda respicite si sociis fidelissimis prospicere non laboratis. atque ut intellegatis ab isto prae lucro praedaque praesenti nec uectigalium nec posteritatis habitam esse rationem, cognoscite quid ad extremum scribat metellus.  in reliquum tamen tempus uectigalibus prospexi.  in reliquum tempus uectigalibus ait se prospexisse. non scriberet se uectigalibus prospexisse nisi hoc uellet ostendere, te uectigalia perdidisse. quid enim erat quod uectigalibus prospiceret metellus in decumis et in tota re frumentaria, si iste non uectigalia populi romani quaestu suo peruertisset? atque ipse metellus, qui uectigalibus prospicit, qui 'reliquos' aratores colligit, quid adsequitur nisi hoc, ut arent, si qui possunt, quibus aratrum saltem aliquod satelles istius apronius reliquum fecit, qui tamen in agris spe atque exspectatione metelli remanserunt? quid ceteri siculi? quid ille maximus numerus aratorum qui non modo ex agris eiecti sunt, sed etiam ex ciuitatibus suis, ex prouincia denique bonis fortunisque omnibus ereptis profugerunt, qua ratione ii reuocabuntur? quot praetorum innocentia sapientiaque opus est ut illa aratorum multitudo aliquando in suis agris ac sedibus conlocetur? 