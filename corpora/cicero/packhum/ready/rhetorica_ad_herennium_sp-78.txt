quoniam, quibus in generibus elocutio uersari debeat, dictum est, uideamus nunc, quas res debeat habere elocutio commoda et perfecta. quae maxime admodum oratori a<d>commodata est, tres res in se debet habere: elegantiam, conpositionem, dignitatem.  elegantia est, quae facit, ut <locus> unus quisque pure et aperte dici uideatur. haec tribuitur in latinitatem et explanationem.  latinitas est, quae sermonem purum conseruat,  ab omni uitio remotum. uitia in sermone, quo minus is latinus sit, duo possunt esse: soloecismus et barbarismus.  soloecismus est, cum in uerbis pluribus consequens uerbum superius non a<d>commodatur.  barbarismus est, cum uerbis al<iquid> uitiose efferatur.  haec qua ratione uitare possumus, in arte grammatica dilucide dicemus.  explanatio est, quae reddit apertam et dilucidam orationem. ea conparatur duabus rebus, usitatis uerbis et propriis. usitata sunt ea, quae uersantur in [sermone] consuetudine cotidiana; propria, quae eius rei uerba sunt aut esse possunt, qua de loquemur.  conpositio est uerborum constructio, quae facit omnes partes orationis aequabiliter perpolitas. ea conseruabitur, si fugiemus crebras uocalium concursiones, quae uastam atque hiantem orationem reddunt, ut haec est: 'bacae aeneae amoenissime inpendebant'; et, si uitabimus eiusdem litterae nimiam adsidui tatem, cui uitio uersus hic erit exemplo—nam hic nihil prohibet in uitiis alienis exemplis uti—: o tite, tute, tate<i>, tibi tanta, tyranne, tulisti, et hic eiusdem poëtae: qu<o>iquam quicquam quemquam, quemque quisque conueniat, neget; et si eiusdem uerbi adsiduitatem nimiam fugiemus, eiusmodi: nam cuius rationis ratio non extet, ei rationi ratio non est fidem habere  ̄  ̆  ̄ ; et, si non utemur continenter similiter cadentibus uerbis, hoc modo: flentes, plorantes, lacrimantes, obtestantes; et si uerborum transiectionem uitabimus, nisi quae erit concinna, qua de re posterius loquemur; quo in uitio est caelius adsiduus, ut haec est: in priore libro has res ad te scriptas, luci, misimus, aeli. 