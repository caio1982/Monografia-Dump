est enim amicitia nihil aliud nisi omnium diuinarum humanarumque rerum cum beniuolentia et caritate consensio; qua quidem haut scio an excepta sapientia nihil melius homini sit a dis inmortalibus datum. diuitias alii praeponunt, bonam alii ualitudinem, alii potentiam, alii honores, multi etiam uoluptates. beluarum hoc quidem extremum, illa autem superiora caduca et incerta, posita non tam in consiliis nostris quam in fortunae temeritate. qui autem in uirtute summum bonum ponunt, praeclare illi quidem, sed haec ipsa uirtus amicitiam et gignit et continet, nec sine uirtute amicitia esse ullo pacto potest. iam uirtutem ex consuetudine uitae sermonisque nostri interpretemur nec eam, ut quidam docti, uerborum magnificentia metiamur uirosque bonos eos, qui habentur, numeremus, paulos, catones, galos, scipiones, philos; his communis uita contenta est; eos autem omittamus,  qui omnino nusquam reperiuntur. talis igitur inter uiros amicitia tantas oportunitates habet, quantas uix queo dicere. principio qui potest esse uita 'uitalis', ut ait ennius, quae non in amici mutua beniuolentia conquiescit? quid dulcius quam habere, quicum omnia audeas sic loqui ut tecum? qui esset tantus fructus in prosperis rebus, nisi haberes, qui illis aeque ac tu ipse gauderet? aduersas uero ferre difficile esset sine eo, qui illas grauius etiam quam tu ferret. denique ceterae res, quae expetuntur, oportunae sunt singulae rebus fere singulis, diuitiae, ut utare, opes, ut colare, honores, ut laudere, uoluptates, ut gaudeas, ualitudo, ut dolore careas et muneribus fungare corporis; amicitia res plurimas continet; quoquo te uerteris, praesto est, nullo loco excluditur, numquam intempestiua, numquam molesta est; itaque non aqua, non igni, ut aiunt, locis pluribus utimur quam amicitia. neque ego nunc de uulgari aut de mediocri, quae tamen ipsa et delectat et prodest, sed de uera et perfecta loquor, qualis eorum, qui pauci nominantur, fuit. nam et secundas res splendidiores facit amicitia et aduersas partiens communicansque leuiores. 