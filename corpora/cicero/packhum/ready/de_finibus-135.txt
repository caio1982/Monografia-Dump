sed uenio ad inconstantiae crimen, ne saepius dicas me aberrare; quam tu ponis in uerbis, ego positam in re putabam. si satis erit hoc perceptum, in quo adiutores stoicos optimos habemus, tantam uim esse uirtutis, ut omnia, si ex altera parte ponantur, ne appareant quidem, cum omnia, quae illi commoda certe dicunt esse et sumenda et eligenda et praeposita —quae ita definiunt, ut satis magno aestimanda sint—, haec igitur cum ego tot nominibus a stoicis appellata, partim nouis et commenticiis, ut ista 'producta' et 'reducta', partim idem significantibus—quid enim interest, expetas an eligas? mihi quidem etiam lautius uidetur, quod eligitur, et ad quod dilectus adhibetur—, sed, cum ego ista omnia bona dixero, tantum refert quam magna dicam, cum expetenda, quam ualde. sin autem nec expetenda ego magis quam tu eligenda, nec illa pluris aestimanda ego, qui bona, quam tu, producta qui appellas, omnia ista necesse est obscurari nec apparere et in uirtutis tamquam in  solis radios incurrere. at enim, qua in uita est aliquid mali, ea beata esse non potest. ne seges quidem igitur spicis uberibus et crebris, si auenam uspiam uideris, nec mercatura quaestuosa, si in maximis lucris paulum aliquid damni contraxerit. an hoc usque quaque, aliter in uita? et non ex maxima parte de tota iudicabis? an dubium est, quin uirtus ita maximam partem optineat in rebus humanis, ut reliquas obruat? audebo igitur cetera, quae secundum naturam sint, bona appellare nec fraudare suo uetere nomine neque iam aliquod potius nouum exquirere, uirtutis autem amplitudinem quasi in altera librae lance ponere. terram, mihi crede, ea lanx et maria deprimet. semper enim ex eo, quod maximas partes continet latissimeque funditur, tota res appellatur. dicimus aliquem hilare uiuere; ergo, si semel tristior effectus est, hilara uita amissa est? at hoc in eo m. crasso, quem semel ait in uita risisse lucilius, non contigit, ut ea re minus ἀγέλαστος, ut ait idem, uocaretur. polycratem samium felicem appellabant. nihil acciderat ei, quod nollet, nisi quod anulum, quo delectabatur, in mari abiecerat. ergo infelix una molestia, felix rursus, cum is ipse anulus in praecordiis piscis inuentus est? ille uero, si insipiens—quod certe, quoniam tyrannus—, numquam beatus; si sapiens, ne tum quidem miser, cum ab oroete, praetore darei, in crucem actus est. at multis malis affectus. quis negat? sed ea mala uirtutis magnitudine obruebantur. 