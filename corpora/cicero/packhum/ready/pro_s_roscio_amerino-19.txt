uereor ne aut molestus sim uobis, iudices, aut ne ingeniis uestris uidear diffidere, si de tam perspicuis rebus diutius disseram. eruci criminatio tota, ut arbitror, dissoluta est; nisi forte exspectatis ut illa diluam quae de peculatu ac de eius modi rebus commenticiis inaudita nobis ante hoc tempus ac noua obiecit; quae mihi iste uisus est ex alia oratione declamare quam in alium reum commentaretur; ita neque ad crimen parricidi neque ad eum qui causam dicit pertinebant; de quibus quoniam uerbo arguit, uerbo satis est negare. si quid est quod ad testis reseruet, ibi quoque nos, ut in ipsa causa, paratiores reperiet quam putabat.  uenio nunc eo quo me non cupiditas ducit sed fides. nam si mihi liberet accusare, accusarem alios potius ex quibus possem crescere; quod certum est non facere, dum utrumuis licebit. is enim mihi uidetur amplissimus qui sua uirtute in altiorem locum peruenit, non qui ascendit per alterius incommodum et calamitatem. desinamus aliquando ea scrutari quae sunt inania; quaeramus ibi maleficium ubi et est et inueniri potest; iam intelleges, eruci, certum crimen quam multis suspicionibus coarguatur, tametsi neque omnia dicam et leuiter unum quidque tangam. neque enim id facerem, nisi necesse esset, et id erit signi me inuitum facere, quod non persequar longius quam salus huius et mea fides postulabit.   causam tu nullam reperiebas in sex. roscio; at ego in t. roscio reperio. tecum enim mihi res est, t. rosci, quoniam istic sedes ac te palam aduersarium esse profiteris. de capitone post uiderimus, si, quem ad modum paratum esse audio, testis prodierit; tum alias quoque suas palmas cognoscet de quibus me ne audisse quidem suspicatur. l. cassius ille quem populus romanus uerissimum et sapientissimum iudicem putabat identidem in causis quaerere solebat 'cui bono' fuisset. sic uita hominum est ut ad maleficium nemo conetur sine spe atque emolumento accedere. hunc quaesitorem ac iudicem fugiebant atque horrebant ei quibus periculum creabatur ideo quod, tametsi ueritatis erat amicus, tamen natura non tam propensus ad misericordiam quam applicatus ad seueritatem uidebatur. ego, quamquam praeest huic quaestioni uir et contra audaciam fortissimus et ab innocentia clementissimus, tamen facile me paterer uel illo ipso acerrimo iudice quaerente uel apud cassianos iudices, quorum etiam nunc ei quibus causa dicenda est nomen ipsum reformidant, pro sex. roscio dicere. in hac enim causa cum uiderent illos amplissimam pecuniam possidere, hunc in summa mendicitate esse, illud quidem non quaererent, cui bono fuisset, sed eo perspicuo crimen et suspicionem potius ad praedam adiungerent quam ad egestatem. quid si accedit eodem ut tenuis antea fueris? quid si ut auarus? quid si ut audax? quid si ut illius qui occisus est inimicissimus? num quaerenda <causa> quae te ad tantum facinus adduxerit? quid ergo horum negari potest? tenuitas hominis eius modi est ut dissimulari non queat atque eo magis eluceat quo magis occultatur. auaritiam praefers qui  societatem coieris de municipis cognatique fortunis cum alienissimo. quam sis audax, ut alia obliuiscar, hinc omnes intellegere potuerunt quod ex tota societate, hoc est ex tot sicariis, solus tu inuentus es qui cum accusatoribus sederes atque os tuum non modo ostenderes sed etiam offerres. inimicitias tibi fuisse cum sex. roscio et magnas rei familiaris controuersias concedas necesse est. restat, iudices, ut hoc dubitemus, uter potius sex. roscium occiderit, is ad quem morte eius diuitiae uenerint, an is ad quem mendicitas, is qui antea tenuis fuerit, an is qui postea factus sit egentissimus, is qui ardens auaritia feratur infestus in suos, an is qui semper ita uixerit ut quaestum nosset nullum, fructum autem eum solum quem labore peperisset, is qui omnium sectorum audacissimus sit, an is qui propter fori iudiciorumque insolentiam non modo subsellia uerum etiam urbem ipsam reformidet, postremo, iudices, id quod ad rem mea sententia maxime pertinet, utrum inimicus potius an filius. 