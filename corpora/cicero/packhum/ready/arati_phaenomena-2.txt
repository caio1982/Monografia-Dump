et prope conspicies paruum sub pectore clarae andromedae signum, deltoton dicere grai quod soliti, simili quia forma littera claret: huic spatio ductum simili latus extat utrumque; at non tertia pars lateris: namque est minor illis, sed stellis longe densis praeclara relucet.  inferior paulo est aries et flamen ad austri inclinatior, atque etiam uehementius illi pisces, quorum alter paulo praelabitur ante  et magis horrisonis aquilonis tangitur alis; atque horum e caudis duplices uelut esse catenas dices, quae diu diuersae per lumina serpunt atque una tamen in stella communiter haerent, quem ueteres soliti caelestem dicere nodum. andromedae laeuo ex umero, si quaerere perges, adpositum poteris supra cognoscere piscem.  e pedibus natum summo ioue persea uises, quos umeris retinet defixo corpore perseus, cum summa ab regione aquilonis flamina pulsant. hic dextram ad sedes intendit cassiepiae, diuersosque pedes, uinctos talaribus aptis, puluerulentus uti de terra elapsu' repente in caelum uictor magno sub culmine portat.   at propter laeuum genus omnis parte locatas parua[s] uergilias tenui cum luce uidebis. hae septem uulgo perhibentur more uetusto stellae, cernuntur uero sex undique paruae. at non interiisse putari conuenit unam, sed frustra, temere a uulgo, ratione sine ulla septem dicier, ut ueteres statuere poetae, aeterno cunctas sane qui nomine dignant, alcyone meropeque, celaeno taygeteque, electra asteropeque, simul sanctissima maia. hae tenues paruo labentes lumine lucent; at magnum nomen signi clarumque uocatur, propterea quod et aestatis primordia clarat, et post, hiberni praepandens temporis ortus, admonet ut mandent mortales semina terris. 