quaestor ex senatus consulto prouinciam sortitus es: obtigit tibi consularis, ut cum consule cn. carbone esses eamque prouinciam obtineres. erat tum dissensio ciuium, de qua nihil sum dicturus quid sentire debueris: unum hoc dico, in eius modi tempore ac sorte statuere te debuisse utrum malles sentire atque defendere. carbo grauiter ferebat sibi quaestorem obtigisse hominem singulari luxuria atque inertia; uerum tamen ornabat eum beneficiis officiisque omnibus. ne diutius teneam, pecunia attributa, numerata est: profectus est quaestor in prouinciam: uenit exspectatus in galliam ad exercitum consularem cum pecunia. simul ac primum ei occasio uisa est,—cognoscite hominis principium magistratuum gerendorum et rei publicae ad ministrandae,—auersa pecunia publica quaestor consulem, exercitum, sortem, prouinciamque deseruit. uideo quid egerim: erigit se, sperat sibi auram posse aliquam adflari in hoc crimine uoluntatis defensionisque eorum quibus cn. carbonis mortui nomen odio sit, quibus illam relictionem proditionemque consulis sui gratam sperat fore. quasi uero id cupiditate defendendae nobilitatis aut studio partium fecerit, ac non apertissime consulem, exercitum, prouinciamque compilarit et propter impudentissimum furtum aufugerit! est enim obscurum et eius modi factum eius ut possit aliquis suspicari c. uerrem, quod ferre nouos homines non potuerit, ad nobilitatem, hoc est ad suos, transisse, nihil fecisse propter pecuniam! uideamus rationes quem ad modum rettulerit: iam ipse ostendet quam ob rem cn. carbonem reliquerit, iam se ipse indicabit. primum breuitatem cognoscite:  accepi , inquit,  uiciens ducenta triginta quinque milia quadringentos decem et septem nummos. dedi stipendio, frumento, legatis, pro quaestore, cohorti praetoriae hs mille sescenta triginta quinque milia quadringentos decem et septem nummos. reliqui arimini hs sescenta milia.  hoc est rationes referre? hoc modo aut ego aut tu, hortensi, aut quisquam omnium rettulit? quid hoc est? quae impudentia, quae audacia? quod exemplum ex tot hominum rationibus relatis huiusce modi est? illa tamen hs sescenta milia, quae ne falso quidem potuit quibus data essent describere, quae se arimini scribit reliquisse, quae ipsa hs sescenta milia reliqua facta sunt, neque  carbo attigit neque sulla uidit neque in aerarium relata sunt. oppidum sibi elegit ariminum, quod tum, cum iste rationes referebat, oppressum direptumque erat: non suspicabatur, id quod nunc sentiet, satis multos ex illa calamitate ariminensium testis nobis in hanc rem reliquos esse. recita denuo.  p. lentulo l. triario quaestoribus urbanis res rationum relatarum.  recita.  ex senatus consulto.  ut hoc pacto rationem referre liceret, eo sullanus repente factus est, non ut honos et dignitas nobilitati restitueretur. 