at uide quid te amicorum tuorum studium, quid tuum consilium, quid sociorum uoluntas adiuuet. dicam paulo promptius; neque enim iam uereor ne quis hoc me magis accusatorie quam libere dixisse arbitretur. si istas litteras non decreto decumanorum magistri remouissent, tantum possem in te dicere quantum in litteris inuenissem: nunc decreto isto facto litterisque remotis tantum mihi licet dicere quantum possum, tantum iudici suspicari quantum uelit. dico te maximum pondus auri argenti eboris purpurae, plurimam uestem melitensem, plurimam stragulam, multam deliacam supellectilem, plurima uasa corinthia,  magnum numerum frumenti, uim mellis maximam syracusis exportasse; his pro rebus quod portorium non esset datum, litteras ad socios misisse l. canuleium, qui in portu operas daret. satisne magnum crimen hoc uidetur? nullum, opinor, maius. qui defendet hortensius? postulabit ut litteras canulei proferam? crimen eius modi nisi litteris confirmetur inane esse dicet? clamabo litteras remotas esse de medio, decreto sociorum erepta mihi esse istius indicia ac monumenta furtorum. aut hoc contendat numquam esse factum, aut omnia tela excipiat necesse est. negas esse factum? placet ista mihi defensio, descendo; aequa enim contentio, aequum certamen proponitur. producam testis, et producam pluris eodem tempore; quoniam tum cum actum est una fuerunt, nunc quoque una sint; cum interrogabuntur, obligentur non solum iuris iurandi atque existimationis periculo, sed etiam communi inter se conscientia. si planum fit hoc ita quem ad modum dico esse factum, num poteris dicere, hortensi, nihil in istis fuisse litteris quod uerrem laederet? non modo id non dices, sed ne illud quidem tibi dicere licebit, tantum quantum ego dicam non fuisse. ergo hoc uestro consilio et gratia perfecistis, ut, quem ad modum paulo ante dixi, et mihi summa facultas ad accusandum daretur, et iudici libera potestas ad credendum. 