uiii kal .  dec .   57   ( § 5) cicero attico sal. auere te certo scio cum scire quid hic agatur tum ea a me scire, non quo certiora sint ea quae in oculis omnium geruntur si a  me scribuntur quam cum ab aliis aut scribuntur tibi aut nuntiantur, sed uelim perspicias ex meis litteris quo animo ea feram quae geruntur et qui sit hoc tempore aut mentis meae sensus aut omnino uitae status.  armatis hominibus a. d.  iii  non. nou. expulsi sunt fabri de area nostra, disturbata porticus catuli, quae ex senatus consulto consulum locatione reficiebatur et ad tectum paene peruenerat, quinti fratris domus primo fracta coniectu lapidum ex area nostra, deinde inflammata iussu clodi inspectante urbe coniectis ignibus, magna querela et gemitu non dicam bonorum, qui nescio an nulli sint, sed plane hominum omnium. ille ue<l ante> demens ruere, post hunc uero furorem nihil nisi caedem inimicorum cogitare, uicatim ambire, seruis aperte spem libertatis ostendere. etenim antea, cum iudicium nolebat, habebat ille quidem difficilem manifestamque causam, sed tamen causam; poterat infitiari, poterat in alios deriuare, poterat etiam aliquid iure factum defendere: post has ruinas, incendia, rapinas desertus a suis uix iam †decimum† dissignatorem, uix gellium retinet, seruorum consiliis utitur; uidet, si omnis quos uult palam occiderit, nihilo suam causam difficiliorem quam adhuc sit in iudicio futuram.  itaque a. d.  iii  id. nou. cum sacra uia descenderem, insecutus est me cum suis. clamor, lapides, fustes, gladii; et haec improuisa omnia. discessi in uestibulum tetti damionis. qui  erant mecum facile operas aditu prohibuerunt. ipse occidi potuit; sed ego diaeta curare incipio, chirurgiae taedet. ille omnium uocibus cum se non ad iudicium sed ad supplicium praesens trudi uideret, omnis catilinas acidinos postea reddidit. nam milonis domum, eam quae <est in> cermalo, prid. id. nou. expugnare et incendere ita conatus est ut palam hora quinta cum scutis homines eductis gladiis, alios cum accensis facibus eduxerit. ipse domum p. sullae pro castris sibi ad eam impugnationem sumpserat. tum ex anniana milonis domo q. flaccus eduxit uiros acris; occidit homines ex omni latrocinio clodiano notissimos, ipsum cupiuit, sed ille †ex interiorem aedium sulla se in†. senatus postridie id. domi clodius. egregius marcellinus, omnes acres. metellus calumnia dicendi tempus exemit adiuuante appio, etiam hercule familiari tuo, de cuius constantia uitae tuae uerissimae litterae. sestius furere. ille postea, si comitia sua non fierent, urbi minari. <milo> proposita marcellini sententia, quam ille de scripto ita dixerat ut totam nostram causam areae, incendiorum, periculi mei iudicio complecteretur eaque omnia comitiis anteferret, proscripsit se per omnis dies comitialis de caelo seruaturum. contiones turbulentae metelli, temerariae appi, furiosissimae publi; haec tamen summa, nisi milo in campo obnuntiasset, comitia futura.  a. d.  xii  kal. dec. milo ante mediam noctem cum manu  magna in campum uenit. clodius, cum haberet fugitiuorum delectas copias, in campum ire non est ausus. milo permansit ad meridiem mirifica hominum laetitia, summa cum gloria. contentio fratrum trium turpis, fracta uis, contemptus furor. metellus tamen postulat ut sibi postero die in foro obnuntietur; nihil esse quod in campum nocte ueniretur; se hora prima in comitio fore. itaque a. d.  xi  kal. [ian.] in comitium milo de nocte uenit. metellus cum prima luce furtim in campum itineribus †prope† deuiis currebat; adsequitur inter lucos hominem milo, obnuntiat. ille se recipit magno et turpi q. flacci conuicio. a. d.  x  kal. nundinae. contio biduo nulla.  a. d.  uiiii  kal. haec ego scribebam hora noctis nona. milo campum iam tenebat. marcellus candidatus ita stertebat ut ego uicinus audirem. clodi uestibulum uacuum sane mihi nuntiabatur: pauci pannosi sine lanterna. meo consilio omnia illi fieri querebantur, ignari quantum in illo heroë esset animi, quantum etiam consili. miranda uirtus est. noua quaedam diuina mitto, sed haec summa est: comitia fore non arbitror, reum publium, nisi ante occisus erit, fore a milone puto, si se in turba ei iam obtulerit occisum iri ab ipso milone uideo. non dubitat facere, prae se fert; casum illum nostrum non extimescit. numquam enim cuiusquam inuidi et perfidi consilio est us<ur>us nec inerti nobili<tati> crediturus.   nos animo dumtaxat uigemus, etiam magis quam cum florebamus; re familiari comminuti sumus. quinti fratris tamen liberalitati pro facultatibus nostris, ne omnino exhaustus essem, illo recusante subsidiis amicorum respondemus. quid consili de omni nostro statu capiamus te absente nescimus. qua re adpropera.