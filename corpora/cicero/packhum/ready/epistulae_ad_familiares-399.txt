ex .   51  uel in .   50  tarsi m. cicero imp. s. d. l. paulo cos. maxime mihi fuit optatum romae esse tecum multas ob causas, sed praecipue ut et in petendo et in gerendo consulatu meum tibi debitum studium perspicere posses. ac petitionis quidem tuae ratio mihi semper fuit explorata, sed tamen nauare operam uolebam; in consulatu uero cupio equidem te minus habere negoti, sed moleste fero me consulem tuum studium adulescentis perspexisse, te meum, cum id aetatis sim, perspicere non posse.  sed ita fato nescio quo contigisse arbitror ut tibi ad me  ornandum semper detur facultas, mihi ad remunerandum nihil suppetat praeter uoluntatem. ornasti consulatum, ornasti reditum meum; incidit meum tempus rerum gerendarum in ipsum consulatum tuum. itaque cum et tua summa amplitudo et dignitas et meus magnus honos magnaque existimatio postulare uideatur ut a te plurimis uerbis contendam ac petam ut quam honorificentissimum senatus consultum de meis rebus gestis faciendum cures, non audeo uehementer a te contendere, ne aut ipse tuae perpetuae consuetudinis erga me oblitus esse uidear aut te oblitum putem.  qua re ut te uelle arbitror ita faciam atque ab eo quem omnes gentes sciunt de me optime meritum breuiter petam. si alii consules essent, ad te potissimum, paule, mitterem ut eos mihi quam amicissimos redderes; nunc, cum tua summa potestas summaque auctoritas notaque omnibus nostra necessitudo sit, uehementer te rogo ut et quam honorificentissime cures decernendum de meis rebus gestis et quam celerrime. dignas res esse honore et gratulatione cognosces ex iis litteris quas ad te et collegam et senatum publice misi. omniumque mearum reliquarum rerum maximeque existimationis meae procurationem susceptam uelim habeas, in primisque tibi curae sit, quod abs te superioribus quoque litteris petiui, ne mihi tempus prorogetur. cupio te consulem uidere omniaque quae spero cum absens tum etiam praesens te consule adsequi.