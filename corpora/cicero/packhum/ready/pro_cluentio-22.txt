haec tum agente quinctio neque in contione neque in iudicio demonstrata sunt; neque enim ipse dici patiebatur nec per multitudinem concitatam consistere cuiquam in dicendo licebat. itaque ipse postquam iunium peruertit, totam causam reliquit; paucis enim diebus illis et ipse priuatus est factus et hominum studia deferuisse intellegebat. quod si, per quos dies iunium accusauit, fidiculanium accusare uoluisset, respondendi fidiculanio potestas facta non esset. ac primo quidem omnibus illis iudicibus qui oppianicum condemnarant minabatur. iam insolentiam noratis hominis, noratis animos eius ac spiritus tribunicios. quod erat odium, di immortales! quae superbia, quanta ignoratio sui, quam grauis atque intolerabilis adrogantia! qui illud iam ipsum acerbe tulerit, ex quo illa nata sunt omnia, non sibi ac defensioni suae condonatum esse oppianicum; proinde quasi non satis signi esse debuerit ab omnibus eum fuisse desertum qui se ad patronum illum contulisset. erat enim romae summa copia patronorum, hominum eloquentissimorum atque amplissimorum, quorum certe aliquis defendisset equitem romanum in municipio suo nobilem, si honeste putasset eius modi causam posse defendi. nam quinctius quidem quam causam umquam antea dixerat,  cum annos ad quinquaginta natus esset? quis eum umquam non modo in patroni sed in lautioris aduocati loco uiderat? qui quod rostra iam diu uacua locumque illum post aduentum l. sullae a tribunicia uoce desertum oppresserat multitudinemque desuefactam iam a contionibus ad ueteris consuetudinis similitudinem reuocarat, idcirco cuidam hominum generi paulisper iucundior fuit. atque idem quanto in odio postea fuit illis ipsis per quos in altiorem locum ascenderat! neque iniuria. facite enim ut non solum mores et adrogantiam eius sed etiam uoltum atque amictum atque etiam illam usque ad talos demissam purpuram recordemini. is, quasi non esset ullo modo ferendum se ex iudicio discessisse uictum, rem ab subselliis ad rostra detulit. et iam querimur saepe hominibus nouis non satis magnos in hac ciuitate esse fructus? nego usquam umquam fuisse maiores; ubi si quis ignobili loco natus ita uiuit ut nobilitatis dignitatem uirtute tueri posse uideatur, usque eo peruenit quoad eum industria cum innocentia prosecuta est. si quis autem hoc uno nititur quod sit ignobilis, procedit saepe longius quam si idem ille esset cum isdem suis uitiis nobilissimus. ut quinctius—nihil enim dicam de ceteris—si fuisset homo nobilis, quis eum cum illa superbia atque intolerantia ferre potuisset? quod eo loco fuit, ita tulerunt ut, si quid haberet a natura boni, prodesse ei putarent oportere, superbiam autem atque adrogantiam eius deridendam magis arbitrarentur propter humilitatem hominis quam pertimescendam. sed ut illuc reuertar, quo tempore fidiculanius est absolutus, tu qui iudicia facta  commemoras quid tum esse existimas iudicatum? certe gratiis iudicasse. at condemnarat, at causam totam non audierat, at in contionibus omnibus a l. quinctio, tribuno plebis, uehementer erat et saepe uexatus. illa igitur omnia quinctiana iniqua, falsa, turbulenta, popularia, seditiosa <iudices> iudicauerunt. esto, potuit esse innocens falcula. iam ergo aliquis oppianicum gratiis condemnauit, iam non eos iunius subsortitus est qui pecunia accepta condemnarent, iam potest aliquis ab initio non sedisse et tamen oppianicum gratiis condemnasse. uerum, si innocens falcula, quaero quis sit nocens; si hic gratiis condemnauit, quis accepit? nego rem esse ullam cuiquam illorum obiectam quae fidiculanio non obiecta sit, aliquid fuisse in fidiculani causa quod idem non esset in ceterorum. aut hoc iudicium reprehendas tu cuius accusatio rebus iudicatis nitebatur necesse est aut, si hoc uerum esse concedis, oppianicum gratiis condemnatum esse fateare. 