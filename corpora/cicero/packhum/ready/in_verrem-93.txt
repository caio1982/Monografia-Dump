primum edictum, iudices, audite praeclarum: quantum decumanus edidisset aratorem sibi decumae dare oportere, ut tantum arator decumano dare cogeretur. quo modo? quantum poposcerit apronius, dato. quid est hoc? utrum praetoris institutum in socios an in hostis uictos insani edictum atque imperium tyranni? ego tantundem dabo quantum ille poposcerit? poscet omne quantum exarauero. quid omne? plus immo etiam, inquit, si uolet. quid tum? quid censes? aut dabis aut contra edictum fecisse damnabere. per deos immortalis, quid est hoc? ueri enim simile non est. sic mihi persuadeo, iudices, tametsi omnia in istum hominem conuenire putetis, tamen hoc uobis falsum uideri. ego enim, cum hoc tota sicilia diceret, tamen adfirmare non auderem, si haec edicta non ex ipsius tabulis totidem uerbis recitare possem, sicuti faciam. da, quaeso, scribae, recitet ex codice professionem. recita.  edictum de professione.  negat me recitare totum; nam id significare nutu uidetur. quid praetereo? an illud, ubi caues tamen siculis et miseros respicis aratores? dicis enim te in decumanum, si plus abstulerit quam debitum sit, in octuplum iudicium daturum. nihil mihi placet praetermitti; recita hoc quoque quod postulat totum. recita.  edictum de iudicio in octuplum.  iudicio ut arator decumanum  persequatur? miserum atque iniquum! ex agro homines traducis in forum, ab aratro ad subsellia, ab usu rerum rusticarum ad insolitam litem atque iudicium? cum omnibus in aliis uectigalibus, asiae macedoniae hispaniae galliae africae sardiniae, ipsius italiae quae uectigalia sunt —cum in his, inquam, rebus omnibus publicanus petitor ac pignerator, non ereptor neque possessor soleat esse, tu de optimo, de iustissimo, de honestissimo genere hominum, hoc est de aratoribus, ea iura constituebas quae omnibus aliis essent contraria? utrum est aequius, decumanum petere an aratorem repetere? iudicium integra re an perdita fieri? eum qui manu quaesierit, an eum qui digito sit licitus possidere? quid? qui singulis iugis arant, qui ab opere ipsi non recedunt,—quo in numero magnus ante te praetorem numerus ac magna multitudo siculorum fuit,— quid facient cum dederint apronio quod poposcerit? relinquent arationes, relinquent larem familiarem suum? uenient syracusas, ut te praetore uidelicet aequo iure apronium, delicias ac uitam tuam, iudicio recuperatorio persequantur? uerum esto: reperietur aliqui fortis et experiens arator, qui, cum tantum dederit decumano quantum ille deberi dixerit, iudicio repetat et poenam octupli persequatur: exspecto uim edicti, seueritatem praetoris: faueo aratori, cupio octupli damnari apronium. quid tandem postulat arator? nihil nisi ex edicto iudicium in octuplum. quid apronius? non recusat. quid praetor? iubet recuperatores reicere. 'decurias scribamus.' quas decurias? 'de cohorte mea reicies,' inquit. 'quid? ista cohors quorum hominum est?' uolusi haruspicis et corneli medici et horum canum quos tribunal meum uides  lambere; nam de conuentu nullum umquam iudicem nec recuperatorem dedit; iniquos decumanis aiebat omnis esse qui ullam agri glebam possiderent. ueniendum erat ad eos contra apronium qui nondum aproniani conuiui crapulam exhalassent. o praeclarum et commemorandum iudicium! o seuerum edictum! o tutum perfugium aratorum! 