liber secundus  quae cum cotta dixisset, tum uelleius 'ne ego' inquit 'incautus, qui cum academico et eodem rhetore congredi conatus sim. nam neque indisertum academicum pertimuissem nec sine ista philosophia rhetorem quamuis eloquentem; neque enim flumine conturbor inanium uerborum nec subtilitate sententiarum si orationis est siccitas. tu autem cotta utraque re ualuisti; corona tibi et iudices defuerunt. sed ad ista alias, nunc lucilium, si ipsi commodum est, audiamus.'  tum balbus: 'eundem equidem mallem audire cottam, dum qua eloquentia falsos deos sustulit eadem ueros inducat. est enim et philosophi et pontificis et cottae de dis inmortalibus habere non errantem et uagam ut academici sed ut nostri stabilem certamque sententiam. nam contra epicurum satis superque dictum est; sed aueo audire tu ipse cotta quid sentias.'  'an' inquit 'oblitus es quid initio dixerim, facilius me, talibus praesertim de rebus, quid non sentirem quam quid sentirem posse dicere? quod si haberem aliquid quod liqueret, tamen te uicissim audire uellem, cum ipse tam multa dixissem.'  tum balbus: 'geram tibi morem et agam quam breuissume potero; etenim conuictis epicuri erroribus longa de mea disputatione detracta oratio est. omnino diuidunt nostri totam istam de dis inmortalibus quaestionem in partis quattuor. primum docent esse deos, deinde quales sint, tum mundum ab his administrari, postremo consulere eos rebus humanis. nos autem hoc sermone quae priora duo sunt sumamus; tertium et  quartum, quia maiora sunt, puto esse in aliud tempus differenda.' 