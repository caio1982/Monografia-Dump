a. cluentius habitus fuit, pater huiusce, iudices, homo non solum municipi larinatis ex quo erat sed etiam regionis illius et uicinitatis uirtute, existimatione, nobilitate princeps. is cum esset mortuus sulla et pompeio consulibus, reliquit hunc annos  xu  natum, grandem autem et nubilem filiam quae breui tempore post patris mortem nupsit a. aurio melino, consobrino suo, adulescenti in primis, ut tum habebatur, inter suos et honesto et nobili. cum essent eae nuptiae plenae dignitatis, plenae concordiae, repente est exorta mulieris importunae nefaria libido non solum dedecore uerum etiam scelere coniuncta. nam sassia, mater huius habitiâ€”mater enim a me in omni causa, tametsi in hunc hostili odio et crudelitate est, mater, inquam, appellabitur, neque umquam illa ita de suo scelere et immanitate audiet ut naturae nomen amittat; quo enim est ipsum nomen amantius indulgentiusque ma ternum, hoc illius matris quae multos iam annos et nunc cum maxime filium interfectum cupit singulare scelus maiore odio dignum esse ducetis. ea igitur mater habiti, melini illius adulescentis, generi sui, contra quam fas erat amore capta primo, neque id ipsum diu, quoquo modo poterat in illa cupiditate continebatur; deinde ita flagrare coepit amentia, sic inflammata ferri libidine ut eam non pudor, non pietas, non macula familiae, non hominum fama, non fili dolor, non filiae maeror a cupiditate reuocaret. animum adulescentis nondum consilio ac ratione firmatum pellexit eis omnibus rebus quibus illa aetas capi ac deleniri potest. filia, quae non solum illo communi dolore muliebri in eius modi uiri iniuriis angeretur sed nefarium matris paelicatum ferre non posset de quo ne queri quidem se sine scelere posse arbitraretur, ceteros sui tanti mali ignaros esse cupiebat; in huius amantissimi sui fratris manibus et gremio maerore et lacrimis consenescebat. ecce autem subitum diuortium quod solacium malorum omnium fore uidebatur! discedit a melino cluentia ut in tantis iniuriis non inuita, ut a uiro non libenter. tum uero illa egregia ac praeclara mater palam exsultare laetitia, triumphare gaudio coepit, uictrix filiae non libidinis; diutius suspicionibus obscuris laedi famam suam noluit; lectum illum genialem quem biennio ante filiae suae nubenti strauerat, in eadem domo sibi ornari et sterni expulsa atque exturbata filia iubet. nubit genero socrus nullis auspicibus, nullis auctoribus, funestis ominibus omnium. o mulieris scelus incredibile et praeter hanc unam in omni uita inauditum! o libidinem effrenatam et indomitam! o audaciam singularem! nonne  timuisse, si minus uim deorum hominumque famam, at illam ipsam noctem facesque illas nuptialis, non limen cubiculi, non cubile filiae, non parietes denique ipsos superiorum testis nuptiarum? perfregit ac prostrauit omnia cupiditate ac furore; uicit pudorem libido, timorem audacia, rationem amentia. tulit hoc commune dedecus familiae, cognationis, nominis grauiter filius; augebatur autem eius molestia cotidianis querimoniis et adsiduo fletu sororis; statuit tamen nihil sibi in tantis iniuriis ac tanto scelere matris grauius esse faciendum quam ut illa ne uteretur, ne quae uidere sine summo animi dolore non poterat, ea, si matre uteretur, non solum uidere uerum etiam probare suo iudicio putaretur. 