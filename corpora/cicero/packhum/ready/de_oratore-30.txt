'huius quidem loci, quem modo sum exorsus, hic est finis,' inquit antonius; 'quoniam intellegeretur non in hominum innumerabilibus personis neque in infinita temporum uarietate, sed in generum causis atque naturis omnia sita esse, quae in dubium uocarentur, genera autem esse definita non solum numero, sed etiam paucitate, ut eam materiem orationis, quae cuiusque esset generis, studiosi qui essent dicendi, omnibus locis discriptam, instructam ornatamque comprehenderent, rebus dico et sententiis. ea ui sua uerba parient, quae semper satis ornata mihi quidem uideri solent, si eius modi sunt, ut ea res ipsa peperisse uideatur; ac si uerum quaeritis, quod mihi quidem uideatur —nihil enim aliud adfirmare possum nisi sententiam et opinionem meam—hoc instrumentum causarum et generum uniuersorum in forum deferre debemus neque, ut quaeque res delata ad nos erit, tum denique scrutari locos, ex quibus argumenta eruamus; quae quidem omnibus, qui ea mediocriter modo considerarint, studio adhibito et usu pertractata esse possunt; sed tamen animus referendus est ad ea capita et ad illos, quos saepe iam appellaui, locos, ex quibus omnia ad omnem orationem inuenta ducuntur, atque hoc totum est siue artis siue animaduersionis siue consuetudinis nosse regiones, intra quas uenere et peruestiges, quod quaeras: ubi eum locum omnem cogitatione saepseris, si modo usum rerum percallueris, nihil te effugiet atque omne, quod erit in re, occurret atque incidet. et sic, cum ad inueniendum in dicendo tria sint: acumen, deinde ratio,  quam licet, si uolumus, appellemus artem, tertium diligentia, non possum equidem non ingenio primas concedere, sed tamen ipsum ingenium diligentia etiam ex tarditate incitat; diligentia, inquam, quae cum omnibus in rebus tum in causis defendendis plurimum ualet. haec praecipue colenda est nobis; haec semper adhibenda; haec nihil est quod non adsequatur: causa ut penitus, quod initio dixi, nota sit, diligentia est; ut aduersarium attente audiamus atque ut eius non solum sententias sed etiam uerba omnia excipiamus, uultus denique perspiciamus omnis, qui sensus animi plerumque indicant, diligentia est; id tamen dissimulanter facere, ne sibi ille aliquid proficere uideatur, prudentia est; deinde ut in eis locis, quos proponam paulo post, peruoluatur animus, ut penitus insinuet in causam, ut sit cura et cogitatione intentus, diligentia est; ut his rebus adhibeat tamquam lumen aliquod memoriam, ut uocem, ut uiris, <diligentia est>. inter ingenium quidem et diligentiam perpaulum loci reliquum est arti: ars demonstrat tantum, ubi quaeras, atque ubi sit illud, quod studeas inuenire; reliqua sunt in cura, attentione animi, cogitatione, uigilantia, adsiduitate, labore; complectar uno uerbo, quo saepe iam usi sumus, diligentia; qua una uirtute omnes uirtutes reliquae continentur. nam orationis quidem copia uidemus ut abundent philosophi, qui, ut opinor—sed tu haec, catule, melius—nulla dant praecepta dicendi nec idcirco minus, quaecumque res proposita est, suscipiunt, de qua copiose et abundanter loquantur.' tum catulus 'est,' inquit 'ut dicis, antoni, ut plerique philosophi nulla tradant praecepta dicendi et habeant paratum tamen quid de quaque re dicant; sed aristoteles, is, quem ego maxime admiror,  posuit quosdam locos, ex quibus omnis argumenti uia non modo ad philosophorum disputationem, sed etiam ad hanc orationem, qua in causis utimur, inueniretur; a quo quidem homine iam dudum, antoni, non aberrat oratio tua, siue tu similitudine illius diuini ingeni in eadem incurris uestigia siue etiam illa ipsa legisti atque didicisti, quod quidem mihi magis ueri simile uidetur; plus enim te operae graecis dedisse rebus uideo quam putaramus.' tum ille 'uerum' inquit 'ex me audies, catule: semper ego existimaui iucundiorem et probabiliorem huic populo oratorem fore, qui primum quam minimam artifici alicuius, deinde nullam graecarum rerum significationem daret: atque ego idem existimaui pecudis esse, non hominis, cum tantas res graeci susciperent, profiterentur, agerent seseque et uidendi res obscurissimas et bene uiuendi et copiose dicendi rationem daturos hominibus pollicerentur, non admouere aurem et, si palam audire eos non auderes, ne minueres apud tuos ciuis auctoritatem tuam, subauscultando tamen excipere uoces eorum et procul quid narrarent attendere. itaque feci, catule, et istorum omnium summatim causas et genera ipsa gustaui.' 'ualde hercule' inquit catulus 'timide tamquam ad aliquem libidinis scopulum sic tuam mentem ad philosophiam appulisti, quam haec ciuitas aspernata numquam est; nam et referta quondam italia pythagoreorum fuit tum, cum erat in hac gente magna illa graecia; ex quo etiam quidam numam pompilium, regem nostrum, fuisse pythagoreum ferunt, qui annis ante permultis fuit quam ipse pythagoras; quo etiam maior uir habendus est, quoniam illam sapientiam constituendae ciuitatis duobus prope saeculis ante cognouit, quam eam graeci natam esse  senserunt; et certe non tulit ullos haec ciuitas aut gloria clariores aut auctoritate grauiores aut humanitate politiores p. africano, c. laelio, l. furio, qui secum eruditissimos homines ex graecia palam semper habuerunt. atque ego hoc ex eis saepe audiui, cum dicerent pergratum atheniensis et sibi fecisse et multis principibus ciuitatis, quod, cum ad senatum legatos de suis maximis rebus mitterent, tris illius aetatis nobilissimos philosophos misissent, carneadem et critolaum et diogenem; itaque eos, dum romae essent, et a se et ab aliis frequenter auditos; quos tu cum haberes auctores, antoni, miror cur philosophiae sicut zethus ille pacuuianus prope bellum indixeris.' 'minime,' inquit antonius; 'ac sic decreui philosophari potius, ut neoptolemus apud ennium "paucis: nam omnino haud placet." sed tamen haec est mea sententia, quam uidebar exposuisse: ego ista studia non improbo, moderata modo sint: opinionem istorum studiorum et suspicionem artifici apud eos, qui res iudicent, oratori aduersariam esse arbitror, imminuit enim et oratoris auctoritatem et orationis fidem. sed, ut eo reuocetur, unde huc declinauit oratio, ex tribus istis clarissimis philosophis, quos romam uenisse dixisti, uidesne diogenem eum fuisse, qui diceret artem se tradere bene disserendi et uera ac falsa diiudicandi, quam uerbo graeco διαλεκτικήν appellaret? in hac arte, si modo est haec ars, nullum est praeceptum, quo modo uerum inueniatur, sed tantum est, quo modo iudicetur; nam et omne, quod eloquimur sic, ut id aut esse dicamus aut non esse, et, si simpliciter dictum sit, suscipiunt dialectici, ut iudicent, uerumne sit an falsum, et, si coniuncte sit elatum et adiuncta sint alia, iudicant, rectene adiuncta sint et uerane summa sit unius cuiusque rationis, et ad extremum ipsi se  compungunt suis acuminibus et multa quaerendo reperiunt non modo ea, quae iam non possint ipsi dissoluere, sed etiam quibus ante exorsa et potius detexta prope retexantur. hic nos igitur stoicus iste nihil adiuuat, quoniam, quem ad modum inueniam quid dicam, non docet; atque idem etiam impedit, quod et multa reperit, quae negat ullo modo posse dissolui, et genus sermonis adfert non liquidum, non fusum ac profluens, sed exile, aridum, concisum ac minutum, quod si qui probabit, ita probabit, ut oratori tamen aptum non esse fateatur; haec enim nostra oratio multitudinis est auribus accommodanda, ad oblectandos animos, ad impellendos, ad ea probanda, quae non aurificis statera, sed populari quadam trutina examinantur; qua re istam artem totam dimittimus, quae in excogitandis argumentis muta nimium est, in iudicandis nimium loquax. critolaum istum, quem cum diogene uenisse commemoras, puto plus huic nostro studio prodesse potuisse; erat enim ab isto aristotele, a cuius inuentis tibi ego uideor non longe aberrare. atque inter hunc aristotelem, cuius et illum legi librum, in quo exposuit dicendi artis omnium superiorum, et illos, in quibus ipse sua quaedam de eadem arte dixit, et hos germanos huius artis magistros hoc mihi uisum est interesse, quod ille eadem acie mentis, qua rerum omnium uim naturamque uiderat, haec quoque aspexit, quae ad dicendi artem, quam ille despiciebat, pertinebant; illi autem, qui hoc solum colendum ducebant, habitarunt in hac una ratione tractanda non eadem prudentia qua ille, sed usu in hoc uno genere studioque maiore. carneadi uero uis incredibilis illa dicendi et uarietas perquam esset optanda nobis, qui nullam umquam in illis suis disputationibus rem defendit quam non probarit, nullam oppugnauit  quam non euerterit. sed hoc maius est quiddam quam ab his, qui haec tradunt et docent, postulandum sit. 