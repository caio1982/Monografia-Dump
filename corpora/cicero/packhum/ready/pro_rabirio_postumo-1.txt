hinc primum exoritur crimen illud; senatum corruptum esse dicunt. o di immortales! haec est illa exoptata iudiciorum seueritas? corruptores nostri causam dicunt; nos qui corrupti sumus non dicimus? quid ergo? senatum<ne> defendam hoc loco, iudices? omni equidem loco debeo; ita de me est meritus ille ordo; sed nec id agitur hoc tempore nec cum postumi causa res ista coniuncta est. quamquam ad sumptum itineris, ad illam magnificentiam apparatus comitatumque regium suppeditata pecunia a postumo est, factaeque syngraphae sunt in albano cn. pompei, cum ille roma profectus esset, tamen non debuit is qui dabat, cur ille qui accipiebat tum sumeret, quaerere. non enim latroni, sed regi credidit, nec regi inimico populi romani, sed ei cuius reditum consuli commendatum <a> senatu uidebat, nec ei regi qui alienus ab hoc imperio esset, sed ei quicum foedus feriri in capitolio uiderat.  quod si creditor est in culpa, non is qui improbe credita pecunia usus <est>, damnetur is qui fabricatus gladium est et uendidit, non is qui illo gladio ciuem aliquem interemit. quam ob rem neque tu, c. memmi, hoc facere debes ut senatum, cuius auctoritati te ab adulescentia dedidisti, in tanta infamia uersari uelis, neque ego id quod non agitur defendere. postumi enim causa, quaecumque est, seiuncta a senatu est. quod si item a gabinio seiunctam ostendero, certe quod dicas nihil habebis.  est enim haec causa ' quo ea pecunia peruenerit ' quasi quaedam appendicula causae iudicatae atque damnatae. sunt lites aestimatae a. gabinio, nec praedes dati nec ex bonis populo uniuersae <lites solutae>. iubet lex iulia persequi ab eis ad quos ea pecunia quam is ceperit qui damnatus sit peruenerit. si est hoc nouum in lege iulia, sicuti multa sunt seuerius scripta quam in antiquis legibus et sanctius, inducatur sane etiam consuetudo huius generis iudiciorum noua; sin hoc totidem uerbis translatum caput est quot fuit non modo in cornelia sed etiam ante in lege seruilia, per deos immortalis! quid agimus, iudices, aut quem hunc morem nouorum iudiciorum in rem publicam inducimus? erat enim haec consuetudo nota uobis quidem omnibus, sed, si usus magister est optimus, mihi debet esse notissima. accusaui de pecuniis repetundis, iudex sedi, praetor quaesiui, defendi plurimos; nulla pars quae aliquam facultatem discendi adferre posset a me afuit.  ita contendo, neminem umquam ' quo ea pecunia peruenisset ' causam dixisse qui in aestimandis litibus appellatus non esset. in litibus autem nemo appellabatur nisi ex testium dictis aut tabulis priuatorum aut rationibus ciuitatum. itaque in inferendis litibus adesse solebant qui aliquid de se uerebantur, et, cum erant appellati, si uidebatur, statim contra dicere solebant; sin eius temporis recentem inuidiam pertimuerant, respondebant postea. quod cum fecissent, permulti saepe uicerunt. hoc uero nouum et ante hoc tempus omnino inauditum. in litibus postumi nomen est nusquam. in litibus dico; modo uos idem in a. gabinium iudices sedistis; num quis testis postumum appellauit? testis autem? num accusator? num denique toto illo in iudicio postumi nomen audistis? non igitur reus ex ea causa quae iudicata est redundat postumus, sed est adreptus unus eques romanus de pecuniis repetundis reus. quibus tabulis? quae in iudicio gabiniano recitatae non sunt. quo teste? a quo tum appellatus nusquam est. qua aestimatione litium? in qua postumi mentio facta nulla est. qua lege? qua non tenetur. 