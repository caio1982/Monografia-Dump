quantum autem sit apte dicere, experiri licet, si aut compositi oratoris bene structam collocationem dissoluas permutatione uerborum; corrumpatur enim tota res, ut et haec nostra in corneliana et deinceps omnia: 'neque me diuitiae mouent, quibus omnis africanos et laelios multi uenalicii mercatoresque superarunt'—immuta paululum, ut sit: 'multi superarunt mercatores uenaliciique': perierit tota res. et quae secuntur: 'neque uestis aut caelatum aurum et argentum, quo nostros ueteres marcellos maxumosque multi eunuchi e syria aegyptoque uicerunt' uerba permuta sic ut sit: 'uicerunt eunuchi e syria aegyptoque.' adde tertium: 'neque uero ornamenta ista uillarum quibus l. paulum et l. mummium, qui rebus his urbem italiamque omnem referserunt, ab aliquo uideo perfacile deliaco aut syro potuisse superari'—fac ita: 'potuisse superari ab aliquo syro aut deliaco.' uidesne ut ordine uerborum paululum commutato, isdem tamen uerbis stante sententia, ad nihilum omnia recidant, cum sint ex aptis dissoluta? aut si alicuius inconditi arripias dissipatam aliquam sententiam eamque ordine uerborum paululum commutato in quadrum redigas,  efficiatur aptum illud, quod fuerit antea diffluens ac solutum. age sume de gracchi apud censores illud: 'abesse non potest quin eiusdem hominis sit probos improbare qui improbos probet': quanto aptius, si ita dixisset: 'quin eiusdem hominis sit qui improbos probet probos improbare'! 