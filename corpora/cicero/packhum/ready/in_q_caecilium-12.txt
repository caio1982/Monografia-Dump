semper haec causa plurimum ualuit, semper haec ratio accusandi fuit honestissima, pro sociis, pro salute prouinciae, pro exterarum nationum commodis inimicitias suscipere, ad periculum accedere, operam, studium, laborem interponere. etenim si probabilis est eorum causa qui iniurias suas persequi uolunt (qua in re dolori suo, non rei publicae commodis seruiunt), quanto illa honestior causa est, quae non solum probabilis uideri sed etiam grata esse debet, nulla priuatim accepta iniuria sociorum atque amicorum populi romani dolore atque iniuriis commoueri! nuper cum in p. gabinium uir fortissimus et innocentissimus l. piso delationem nominis postularet, et contra  q. caecilius peteret isque se ueteres inimicitias iam diu susceptas persequi diceret, cum auctoritas et dignitas pisonis ualebat plurimum, tum illa erat causa iustissima, quod eum sibi achaei patronum adoptarant. etenim cum lex ipsa de pecuniis repetundis sociorum atque amicorum populi romani patrona sit, iniquum est non eum legis iudicique actorem idoneum maxime putari quem actorem causae suae socii defensoremque fortunarum suarum potissimum esse uoluerunt. an quod ad commemorandum est honestius, id ad probandum non multo uideri debet aequius? utra igitur est splendidior, utra inlustrior commemoratio, 'accusaui eum cui quaestor fueram, quicum me sors consuetudoque maiorum, quicum me deorum hominumque iudicium coniunxerat,' an 'accusaui rogatu sociorum atque amicorum, delectus sum ab uniuersa prouincia qui eius iura fortunasque defenderem'? dubitare quisquam potest quin honestius sit eorum causa apud quos quaestor fueris, quam eum cuius quaestor fueris accusare? 