non .  mai .   45 <cicero attico sal.> quod putas oportere peruideri iam animi mei firmitatem grauiusque quosdam scribis de me loqui quam aut te scribere aut brutum, si qui me fractum esse animo et debilitatum putant sciant quid litterarum et cuius generis conficiam, credo, si modo homines sint, existiment me, siue ita leuatus sim ut animum uacuum ad res difficilis scribendas adferam, reprehendendum non esse, siue hanc aberrationem a dolore delegerim quae  maxime liberalis sit doctoque homine dignissima, laudari me etiam oportere. sed cum ego faciam omnia quae facere possim ad me adiuuandum, tu effice id quod uideo te non minus quam me laborare. hoc mihi debere uideor neque leuari posse nisi soluero aut uidero me posse soluere, id est locum qualem uolo inuenero. heredes scapulae si istos hortos, ut scribis tibi othonem dixisse, partibus quattuor factis liceri cogitant, nihil est scilicet emptori loci; sin uenibunt, quid fieri possit uidebimus. nam ille locus publicianus qui est treboni et cusini erat ad me adlatus. sed scis aream esse. nullo pacto probo. clodiae sane placent, sed non puto esse uenalis. de drusi hortis, quamuis ab iis abhorreas, ut scribis, tamen eo confugiam nisi quid inueneris. aedificatio me non mouet. nihil enim aliud aedificabo nisi id quod etiam si illos non habuero.  Κῦρος βʹ mihi sic placuit ut cetera antisthenis, hominis acuti magis quam eruditi.