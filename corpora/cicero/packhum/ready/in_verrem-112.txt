quid uero? a tissensibus, perparua ac tenui ciuitate, sed aratoribus laboriosissimis frugalissimisque hominibus, nonne plus lucri nomine eripitur quam quantum omnino frumenti exararant? ad quos tu decumanum diognetum uenerium misisti, nouum genus publicani. cur hoc auctore non romae quoque serui publici ad uectigalia accedunt? anno secundo tissenses hs  xxi  lucri dare coguntur inuiti; tertio anno  xii  mod. tritici lucri diogneto uenerio dare coacti sunt. hic diognetus, qui ex publicis uectigalibus tanta lucra facit, uicarium nullum habet, nihil omnino peculi. uos etiam nunc dubitate, si potestis, utrum tantum numerum tritici uenerius apparitor istius sibi acceperit an huic exegerit. atque haec ex publico tissensium testimonio cognoscite.  testimonium publicum tissensium. obscure, iudices, praetor ipse decumanus est, cum eius apparitores frumentum a ciuitatibus exigant, pecunias imperent, aliquanto plus ipsi lucri auferant quam quantum populo romano decumarum nomine daturi sunt! haec aequitas in tuo imperio fuit, haec praetoris dignitas, ut seruos uenerios siculorum dominos esse uelles; hic dilectus,  hoc discrimen te praetore fuit, ut aratores in seruorum numero essent, serui in publicanorum.  quid? amestratini miseri, impositis ita magnis decumis ut ipsis reliqui nihil fieret, nonne tamen numerare pecunias coacti sunt? addicuntur decumae m. caesio, cum adessent legati amestratini; statim cogitur heraclius legatus numerare hs  xxii . quid hoc est? quae est ista praeda, quae uis, quae direptio sociorum? si erat heraclio ab senatu mandatum ut emeret, emisset: si non erat, qui poterat sua sponte pecuniam numerare? caesio renuntiat se dedisse. cognoscite renuntiationem ex litteris publicis. recita. ex litteris publicis.  quo senatus consulto erat hoc legato permissum? nullo. cur fecit? coactus est. quis hoc dicit? tota ciuitas. recita testimonium publicum. testimonium publicum.  ab hac eadem ciuitate anno secundo simili ratione extortam esse pecuniam et sex. uennonio datam ex eodem testimonio cognouistis. at amestratinos, homines tenuis, cum eorum decumas medimnis  dccc  uendidisses bariobali uenerio—cognoscite nomina publicanorum!—cogis eos plus lucri addere quam quanti uenierant, cum magno uenissent. dant bariobali medimna  dcccl , hs  md . profecto numquam iste tam amens fuisset ut ex agro populi romani plus frumenti seruo uenerio quam populo romano tribui pateretur, nisi omnis ea praeda serui nomine ad istum ipsum perueniret. petrini, cum eorum decumae magno addictae essent, tamen inuitissimi p. naeuio turpioni, homini improbissimo, qui iniuriarum sacerdote praetore damnatus est, hs  lii  dare coacti sunt. itane dissolute decumas uendidisti ut, cum esset medimnum hs  xu , uenissent autem decumae medimnum  iii , hoc est hs  xxxxu , lucri decumano hs  lii   darentur? at permagno decumas eius agri uendidisti. uidelicet gloriatur non turpioni lucrum datum esse, sed petrinis pecuniam ereptam. 