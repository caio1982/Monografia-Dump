parte pr .  sept .  uel antea  46(?)  romae (?) m. cicero s. d. ser. sulpicio uehementer te esse sollicitum et in communibus miseriis praecipuo quodam dolore angi multi ad nos cottidie deferunt. quod quamquam minime miror et meum quodam modo agnosco, doleo tamen te sapientia praeditum prope singulari non tuis bonis delectari potius quam alienis malis laborare. me quidem, etsi nemini concedo qui maiorem ex pernicie et peste rei publicae molestiam traxerit, tamen multa iam  consolantur maximeque conscientia consiliorum meorum. multo enim ante tamquam ex aliqua specula prospexi tempestatem futuram, neque id solum mea sponte sed multo etiam magis monente et denuntiante te. etsi enim afui magnam partem consulatus tui, tamen et absens cognoscebam quae esset tua in hoc pestifero bello cauendo et praedicendo sententia et ipse adfui primis temporibus tui consulatus, cum accuratissime monuisti senatum collectis omnibus bellis ciuilibus ut et illa timerent quae meminissent et scirent, cum superiores nullo tali exemplo antea in re publica cognito tam crudeles fuissent, quicumque postea rem publicam oppressisset armis multo intolerabiliorem futurum. nam quod exemplo fit id etiam iure fieri putant, sed aliquid atque adeo multa addunt et adferunt de suo. qua re meminisse debes eos qui auctoritatem et consilium tuum non sint secuti sua stultitia occidisse, cum tua prudentia salui esse potuissent.  dices 'quid me ista res consolatur in tantis tenebris et quasi parietinis rei publicae?' est omnino uix consolabilis dolor. tanta est omnium rerum amissio et desperatio reciperandi. sed tamen et caesar ipse ita de te iudicat et omnes ciues sic existimant, quasi lumen aliquod exstinctis ceteris elucere sanctitatem et prudentiam et dignitatem tuam. haec tibi ad leuandas molestias magna esse debent. quod autem a tuis abes, id eo leuius ferendum est quod eodem tempore a multis et magnis molestiis abes. quas ad te omnis perscriberem nisi uererer ne ea cognosceres absens quae quia non uides mihi uideris melior<e> esse condicione quam nos qui uidemus.  hactenus existimo nostram consolationem recte adhibitam esse quoad certior ab homine amicissimo fieres iis de rebus quibus leuari possent molestiae tuae. reliqua sunt in te ipso neque mihi ignota nec minima solacia, aut, <ut> quidem ego  sentio, multo maxima. quae ego experiens cottidie sic probo ut ea mihi salutem adferre uideantur. te autem ab initio aetatis memoria teneo summe omnium doctrinarum studiosum fuisse omniaque quae a sapientissimis ad bene uiuendum tradita essent summo studio curaque didicisse. quae quidem uel optimis rebus et usui et delectationi esse possent; his uero temporibus habemus aliud nihil in quo acquiescamus. nihil faciam insolenter neque te tali uel scientia uel natura praeditum hortabor ut ad eas te referas artis quibus a primis temporibus aetatis studium tuum dedisti. tantum dicam, quod te spero approbaturum, me, postea quam illi arti cui studueram nihil esse loci neque in curia neque in foro uiderem, omnem meam curam atque operam ad philosophiam contulisse. tuae scientiae excellenti ac singulari non multo plus quam nostrae relictum est loci. qua re non equidem te moneo, sed mihi ita persuasi, te quoque in isdem uersari rebus, quae etiam si minus prodessent, animum tamen a sollicitudine abducerent.  seruius quidem tuus in omnibus ingenuis artibus in primisque in hac in qua ego me scripsi acquiescere ita uersatur ut excellat. a me uero sic diligitur ut tibi uni concedam, praeterea nemini, mihique ab eo gratia refertur. in quo ille existimat, quod facile appareat, cum me colat et obseruet, tibi quoque in eo se facere gratissimum.