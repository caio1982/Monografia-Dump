sed quoniam praeterita mutare non possumus, quid cessat hic homullus, ex argilla et luto fictus epicurus, dare haec praeclara praecepta sapientiae clarissimo et summo imperatori genero suo? fertur ille uir, mihi crede, gloria; flagrat, ardet cupiditate iusti et magni triumphi. non didicit eadem ista quae tu. mitte ad eum libellum et, si iam ipse coram congredi poteris, meditare quibus uerbis incensam illius cupiditatem comprimas atque restinguas. ualebis apud hominem uolitantem gloriae cupiditate uir moderatus et constans, apud indoctum eruditus, apud generum socer. dices enim, ut es homo factus ad persuadendum, concinnus, perfectus, politus ex schola: 'quid est, caesar, quod te supplicationes totiens iam decretae tot dierum tanto opere delectent? in quibus homines errore ducuntur, quas di neglegunt; qui, ut noster diuinus ille dixit epicurus, neque propitii cuiquam esse solent neque irati.' non facies fidem scilicet, cum haec disputabis; tibi enim et esse et fuisse uidebit iratos. uertes te ad alteram scholam; disseres de triumpho: 'quid tandem habet iste currus, quid uincti ante currum duces, quid simulacra oppidorum, quid aurum, quid argentum, quid legati in equis et tribuni, quid clamor militum, quid tota illa pompa? inania sunt ista, mihi crede, delectamenta paene puerorum, captare plausus, uehi per urbem, conspici uelle. quibus ex rebus nihil est quod solidum tenere, nihil quod referre ad uoluptatem corporis possis. quin tu me uides qui, ex qua prouincia t. flamininus, l. paulus, q. metellus, t. didius,  innumerabiles alii leuitate et cupiditate commoti triumpharunt, ex ea sic redii ut ad portam esquilinam macedonicam lauream conculcarim, ipse cum hominibus quindecim male uestitis ad portam caelimontanam sitiens peruenerim; quo in loco mihi libertus praeclaro imperatori domum ex hac die biduo ante conduxerat; quae uacua si non fuisset, in campo martio mihi tabernaculum conlocassem. nummus interea mihi, caesar, neglectis ferculis triumphalibus domi manet et manebit. rationes ad aerarium continuo, sicut tua lex iubebat, detuli, neque alia ulla in re legi tuae parui. quas rationes si cognoris, intelleges nemini plus quam mihi litteras profuisse. ita enim sunt perscriptae scite et litterate ut scriba ad aerarium qui eas rettulit perscriptis rationibus secum ipse caput sinistra manu perfricans commurmuratus sit: "ratio quidem hercle apparet, argentum οἴχεται."' hac tu oratione non dubito quin illum iam escendentem in currum reuocare possis. 