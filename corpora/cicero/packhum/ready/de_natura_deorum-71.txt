qualem autem deum intellegere nos possumus nulla uirtute praeditum? quid enim, prudentiamne deo tribuemus, quae constat ex scientia rerum bonarum et malarum et nec bonarum nec malarum? cui mali nihil est nec esse potest, quid huic opus est dilectu bonorum et malorum, quid autem ratione quid intellegentia: quibus utimur ad eam rem ut apertis obscura adsequamur; at opscurum deo nihil potest esse. nam iustitia, quae suum cuique distribuit, quid pertinet ad deos; hominum enim societas et communitas, ut uos dicitis, iustitiam procreauit. temperantia autem constat ex praetermittendis uoluptatibus corporis: cui si locus in caelo est, est etiam uoluptatibus. nam fortis deus intellegi qui potest, in dolore an in labore an in periculo: quorum deum nihil attingit. nec ratione igitur utentem nec uirtute ulla praeditum deum intellegere qui possumus?  nec uero uolgi atque imperitorum inscitiam despicere possum, cum ea considero quae dicuntur a stoicis. sunt enim illa imperitorum: piscem syri uenerantur, omne fere genus bestiarum aegyptii consecrauerunt; iam uero in graecia multos habent ex hominibus deos,  alabandum alabandis, tenedi tenen, leucotheam quae fuit ino et eius palaemonem filium cuncta graeciaâ€” herculem aesculapium tyndaridas romulum nostrum aliosque compluris, quos quasi nouos et adscripticios ciues in caelum receptos putant. haec igitur indocti; quid uos philosophi, qui meliora? omitto illa, sunt enim praeclara: sit sane deus ipse mundus. hoc credo illud esse "sublime candens, quem inuocant omnes iouem". quare igitur pluris adiungimus deos? quanta autem est eorum multitudo: mihi quidem sane multi uidentur; singulas enim stellas numeras deos eosque aut beluarum nomine appellas, ut capram ut nepam ut taurum ut leonem, aut rerum inanimarum, ut argo ut aram ut coronam. sed ut haec concedantur, reliqua qui tandem non modo concedi sed omnino intellegi possunt? cum fruges cererem uinum liberum dicimus, genere nos quidem sermonis utimur usitato, sed ecquem tam amentem esse putas qui illud quo uescatur deum credat esse? nam quos ab hominibus peruenisse dicis ad deos, tu reddes rationem quem ad modum id fieri potuerit aut cur fieri desierit, et ego discam libenter; quo modo nunc quidem est, non uideo quo pacto ille, cui "in monte oetaeo inlatae lampades" fuerint ut ait accius, "in domum aeternam patris" ex illo ardore peruenerit; quem tamen homerus apud inferos conueniri facit ab ulixe sicut ceteros qui excesserant uita. 