prid .  kal .  mai .   58  brundisii tullius s. d. terentiae et tulliae et ciceroni suis ego minus saepe do ad uos litteras quam possum propterea quod cum omnia mihi tempora sunt misera, tum uero, cum aut scribo ad uos aut uestras lego, conficior lacrimis sic ut ferre non possim. quod utinam minus uitae cupidi fuissemus! certe nihil aut non multum in uita mali uidissemus. quod si nos ad aliquam alicuius commodi aliquando reciperandi spem fortuna reseruauit, minus est erratum a nobis; si haec mala fixa sunt, ego uero te quam primum, mea uita, cupio uidere et in tuo complexu emori, quoniam neque di, quos tu castissime coluisti, neque homines, quibus ego semper seruiui, nobis gratiam rettulerunt.  nos brundisii apud m. laenium flaccum dies xiii fuimus, uirum optimum, qui periculum fortunarum et capitis sui prae mea salute neglexit neque legis improbissimae poena deductus est quo minus hospiti et amicitiae ius officiumque praestaret. huic utinam aliquando gratiam  referre possimus! habebimus quidem semper. brundisio profecti sumus a. d. ii kal. mai. per macedoniam cyzicum petebamus.  o me perditum, o me adflictum! quid nunc? rogem te ut uenias, mulierem aegram, et corpore et animo confectam? non rogem? sine te igitur sim? opinor, sic agam: si est spes nostri reditus, eam confirmes et rem adiuues; sin, ut ego metuo, transactum est, quoquo modo potes, ad me fac uenias. unum hoc scito: si te habebo, non mihi uidebor plane perisse. sed quid tulliola mea fiet? iam id uos uidete; mihi deest consilium. sed certe, quoquo modo se res habebit, illius misellae et matrimonio et famae seruiendum est. quid? cicero meus quid aget? iste uero sit in sinu semper et complexu meo. non queo plura iam scribere; impedit maeror.  tu quid egeris nescio, utrum aliquid teneas an, quod metuo, plane sis spoliata. pisonem, ut scribis, spero fore semper nostrum. de familia liberata, nihil est quod te moueat. primum tuis ita promissum est, te facturam esse ut quisque esset meritus; est autem in officio adhuc orpheus, praeterea magno opere nemo. ceterorum seruorum ea causa est ut, si res a nobis abisset, liberti nostri essent, si obtinere potuissent; sin ad nos pertinerent, seruirent, praeterquam oppido pauci. sed haec minora sunt.  tu quod me hortaris ut animo sim magno et spem habeam reciperandae salutis, id uelim sit eius modi ut recte sperare possimus. nunc miser quando tuas iam litteras accipiam? quis ad me perferet? quas ego exspectassem brundisii si esset licitum per nautas, qui tempestatem praetermittere noluerunt.   quod reliquum est, sustenta te, mea terentia, ut potes honestissime. uiximus, floruimus; non uitium nostrum sed uirtus nostra nos adflixit. peccatum est nullum, nisi quod non una animam cum ornamentis amisimus. sed si hoc fuit liberis nostris gratius, nos uiuere, cetera, quamquam ferenda non sunt, feramus. atque ego, qui te confirmo, ipse me non possum.  clodium philhetaerum, quod ualetudine oculorum impediebatur, hominem fidelem, remisi. sal<l>ustius officio uincit omnis. pescennius est perbeneuolus nobis; quem semper spero tui fore obseruantem. sicca dixerat se mecum fore, sed brundisio discessit.  cura, quod potes, ut ualeas et sic existimes, me uehementius tua miseria quam mea commoueri. mea terentia, fidissima atque optima uxor, et mea carissima filiola et spes reliqua nostra, cicero, ualete. Â prid. kal. mai. brundisio.