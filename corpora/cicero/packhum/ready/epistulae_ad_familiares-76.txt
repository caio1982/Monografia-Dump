an .(?)   56  romae m. cicero s. d. p. sittio p. f. non obliuione amicitiae nostrae neque intermissione consuetudinis meae superioribus temporibus ad te nullas litteras misi, sed quod priora tempora in ruinis rei publicae nostrisque iacuerunt, posteriora autem me a scribendo tuis iniustissimis atque acerbissimis incommodis retardarunt. cum uero et interuallum iam satis longum fuisset et tuam uirtutem animique magnitudinem diligentius essem mecum recordatus, non putaui esse alienum institutis meis haec ad te scribere.   ego te, p. sitti, et primis temporibus illis quibus in inuidiam absens et in crimen uocabare defendi et, cum in tui familiarissimi iudicio ac periculo tuum crimen coniungeretur, ut potui accuratissime te tuamque causam tutatus sum et proxime recenti aduentu meo, cum rem aliter institutam offendissem ac mihi placuisset si adfuissem, tamen nulla re saluti tuae defui; cumque eo tempore inuidia annonae, inimici non solum tui uerum etiam amicorum tuorum, iniquitas totius iudici multaque alia rei publicae uitia plus quam causa ipsa ueritasque ualuissent, publio tuo neque opera neque consilio neque labore neque gratia neque testimonio defui.  quam ob rem omnibus officiis amicitiae diligenter a me sancteque seruatis ne hoc quidem praetermittendum esse duxi, te ut hortarer rogaremque ut et hominem te et uirum esse meminisses, id est, ut et communem incertumque casum, quem neque uitare quisquam nostrum nec praestare ullo pacto potest, sapienter ferres et dolori fortiter ac fortunae resisteres cogitaresque et in nostra ciuitate et in ceteris quae rerum potitae sunt multis fortissimis atque optimis uiris iniustis iudiciis talis casus incidisse. illud utinam ne ue<re> scriberem, ea te re publica carere in qua neminem prudentem hominem res ulla delectet!  de tuo autem filio uereor ne, si nihil ad te scripserim, debitum eius uirtuti uidear testimonium non dedisse, sin autem omnia quae sentio perscripserim, ne refricem meis litteris desiderium ac dolorem tuum. sed tamen prudentissime facies si illius pietatem, uirtutem, industriam, ubicumque eris, tuam esse, tecum esse duces. nec enim minus nostra sunt quae animo complectimur quam quae oculis intuemur. quam ob rem et illius eximia uirtus summusque in te amor magnae tibi consolationi debet esse et nos ceterique qui te non ex  fortuna sed ex uirtute tua pendimus semperque pendemus et maxime animi tui conscientia, cum tibi nihil merito accidisse reputabis et illud adiunges, homines sapientis turpitudine, non casu, et delicto suo, non aliorum iniuria, commoueri.  ego et memoria nostrae ueteris amicitiae et uirtute atque obseruantia fili tui monitus nullo loco deero neque ad consolandam neque ad leuandam fortunam tuam. tu si quid ad me forte scripseris, perficiam ne te frustra scripsisse arbitrere.