c .  uii id .  mai .   45  romae l. lucceius q. f. s. d. m. tullio m. f. s. u. b. e. u. sicut soleo, paululo tamen etiam deterius quam soleo.  te requisiui saepius ut uiderem. romae quia postea non fuisti quam discesseras miratus sum, quod item nunc miror. non habeo certum quae te res hinc maxime retrahat. si solitudine delectare, cum scribas et aliquid agas eorum quorum consuesti, gaudeo neque reprehendo tuum consilium. nam nihil isto potest esse iucundius non modo miseris his temporibus et luctuosis sed etiam tranquillis et optatis, praesertim uel animo defatigato tuo, qui nunc requiem quaerat ex magnis occupationibus, uel erudito, qui semper aliquid ex se promat quod alios delectet, ipsum laudibus illustret.  sin autem, sicut <ante quam> hinc discesseras, lacrimis ac tristitiae te tradidisti, doleo quia doles et angere, non possum te non, si concedis quod sentimus ut liberius dicamus, accusare. quid enim? tu solus aperta non uidebis, qui propter acumen occultissima perspicis? tu non intelleges te querelis cottidianis nihil proficere? non intelleges duplicari sollicitudines quas eleuare tua te prudentia postulat?  quod si non possumus aliquid proficere suadendo, gratia contendimus et rogando, si quid nostra causa uis, ut istis te molestiis laxes et ad conuictum nostrum redeas <atque> ad consuetudinem uel nostram communem uel tuam solius ac  propriam. cupio non obtundere te, si non delectare nostro studio, cupio deterrere ne permaneas in incepto. †cum† duae res istae contrariae me conturbant, ex quibus aut in altera mihi uelim, si potes, obtemperes aut in altera non offendas.  uale.