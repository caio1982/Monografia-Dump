parente p. sestius natus est, iudices, homine, ut plerique meministis, et sapiente et sancto et seuero; qui cum tribunus plebis primus inter homines nobilissimos temporibus optimis factus esset, reliquis honoribus non tam uti uoluit quam dignus uideri. eo auctore duxit honestissimi et spectatissimi uiri, c. albini, filiam, ex qua hic est puer et nupta iam filia. duobus grauissimis <ac plenissimis> antiquitatis uiris sic probatus fuit ut utrique eorum et carus maxime et iucundus esset. ademit albino soceri nomen mors filiae, sed caritatem illius necessitudinis et beniuolentiam non ademit: hodie sic hunc diligit ut uos facillime potestis ex hac uel adsiduitate eius uel sollicitudine et molestia iudicare. duxit uxorem patre uiuo optimi et calamitosissimi uiri filiam, l. scipionis. clara in hoc p. sesti pietas exstitit et omnibus grata, quod et massiliam statim profectus est, ut socerum uidere consolarique posset fluctibus rei publicae expulsum, in alienis terris iacentem, quem in maiorum suorum uestigiis stare oportebat, et ad eum filiam eius adduxit, ut ille insperato aspectu complexuque si non omnem at aliquam partem maeroris sui deponeret, et maximis <pro illa necessitu dine studiis et> officiis et illius aerumnam, quoad uixit, et filiae solitudinem sustentauit. possum multa dicere de liberalitate, de domesticis officiis, de tribunatu militari, de prouinciali in eo magistratu abstinentia; sed mihi ante oculos obuersatur rei publicae dignitas, quae me ad sese rapit, haec minora relinquere hortatur. quaestor hic c. antoni, conlegae mei, iudices, fuit sorte, sed societate consiliorum meus. impedior non nullius offici, ut ego interpretor, religione quo minus exponam quam multa p. sestius, cum esset cum conlega meo, senserit, ad me detulerit, quanto ante prouiderit. atque ego de antonio nihil dico praeter unum: numquam illum illo summo timore ac periculo ciuitatis neque communem metum omnium nec propriam non nullorum de ipso suspicionem aut infitiando tollere aut dissimulando sedare uoluisse. in quo conlega sustinendo atque moderando si meam in illum indulgentiam coniunctam cum summa custodia rei publicae laudare uere solebatis, par prope laus p. sesti esse debet, qui ita suum consulem obseruauit ut et illi quaestor bonus et nobis omnibus optimus ciuis uideretur. 