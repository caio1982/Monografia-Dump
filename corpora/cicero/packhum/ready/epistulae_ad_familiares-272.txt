c .  ui id .  oct .   44 <cicero cornificio s.> omnem condicionem imperi tui statumque prouinciae mihi demonstrauit tratorius. o multa intolerabilia locis omnibus! sed quo tua maior dignitas eo quae tibi acciderunt minus ferenda. neque enim quae tu propter magnitudinem et animi <et> ingeni moderate fers tibi ea non ulciscenda sunt, etiam si non sunt dolenda. sed haec posterius.  rerum urbanarum acta tibi mitti certo scio. quod ni ita putarem, ipse perscriberem, in primisque caesaris octauiani conatum. de quo multitudini fictum ab antonio crimen uidetur, ut in pecuniam adulescentis impetum faceret; prudentes autem et boni uiri et credunt factum et probant. quid quaeris? magna spes est in eo; nihil est quod non existimetur laudis et gloriae causa facturus. antonius autem, noster familiaris, tanto se odio esse intellegit ut cum interfectores suos domi comprenderit rem proferre non audeat. itaque a. d. uii id. oct. brundisium erat profectus obuiam  legionibus macedonicis quattuor, quas sibi conciliare pecunia cogitabat easque ad urbem adducere et in ceruicibus nostris collocare.  habes formam rei publicae, si in castris potest esse res publica. in quo tuam uicem saepe doleo, quod nullam partem per aetatem sanae et saluae rei publicae gustare potuisti. atque antehac quidem sperare saltem licebat; nunc etiam id ereptum est. quae enim est spes, cum in contione dicere ausus sit antonius cannutium apud eos locum sibi quaerere quibus se saluo locus in ciuitate esse non posset?  equidem et haec et omnia quae homini accidere possunt sic fero ut philosophiae magnam habeam gratiam, quae me non modo ab sollicitudine abducit sed etiam contra omnis fortunae impetus armat, tibique idem censeo faciendum nec a quo culpa absit quicquam in malis numerandum. sed haec tu melius.  tratorium nostrum cum semper probassem, tum maxime in tuis rebus summam eius fidem, diligentiam prudentiamque cognoui.  da operam ut ualeas. hoc mihi gratius facere nihil potes.