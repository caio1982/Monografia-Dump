uiii kal .  febr .   49  minturnis cicero attico sal. de uennonianis rebus tibi adsentior. labienum ἥρωα iudico. facinus iam diu nullum ciuile praeclarius, qui, ut aliud nihil, hoc tamen profecit, dedit illi dolorem; sed etiam ad summam profectum aliquid puto. amo etiam pisonem, cuius iudicium de genero suspicor uisum iri graue. quamquam genus belli quod sit uides: ita ciuile est ut non ex ciuium dissensione sed ex unius perditi ciuis audacia natum sit. is autem ualet exercitu, tenet multos spe et promissis, omnia omnium concupiuit. huic tradita urbs est nuda praesidio, referta copiis. quid est quod ab eo non metuas qui illa templa et tecta non patriam sed praedam putet? quid autem sit acturus aut quo modo nescio, sine senatu, sine magistratibus; ne simulare quidem poterit quicquam πολιτικῶς. nos autem ubi exsurgere poterimus aut quando? quorum dux quam ἀστρατήγητος tu quoque animaduertis, cui ne picena quidem nota fuerint; quam autem sine consilio res testis. ut enim alia omittam decem annorum peccata, quae condicio non huic  fugae praestitit? nec uero nunc quid cogitet scio; ac non desino per litteras sciscitari. nihil esse timidius constat, nihil perturbatius. itaque nec praesidium, cuius parandi causa ad urbem retentus est, nec locum ac sedem praesidi ullam uideo. spes omnis in duabus inuidiose retentis paene alienis leg<ion>ibus. nam dilectus adhuc quidem inuitorum est et a pugnando abhorrentium; condicionum autem amissum tempus est. quid futurum sit non uideo; commissum quidem a nobis certe est siue a nostro duce ut e portu sine gubernaculis egressi tempestati nos traderemus.  itaque de ciceronibus nostris dubito quid agam; nam mihi interdum amandandi uidentur in graeciam. de tullia autem et terentia, cum mihi barbarorum aduentus ad urbem proponitur, omnia timeo, cum autem dolabellae uenit in mentem, paulum respiro. sed uelim consideres quid faciendum putes, primum πρὸς τὸ ἀσφαλές (aliter enim mihi de illis ac de me ipso consulendum est), deinde ad opiniones, ne reprehendamur quod eas romae uelimus esse in communi bonorum fuga. quin etiam tibi et peducaeo (scripsit enim ad me) quid faciatis uidendum est; is enim splendor est uestrum ut eadem postulentur a uobis quae ab amplissimis ciuibus. sed de hoc tu uidebis, quippe cum de me ipso ac de meis te considerare uelim.  reliquum est ut et quid agatur quoad poteris explores scribasque ad me et quid ipse coniectura adsequare; quod etiam a te magis exspecto. nam acta omnibus nuntiantibus a te exspecto futura; 'μάντις δ’ ἄριστος . . . '. loquacitati ignosces,  quae et me leuat ad te quidem scribentem et elicit tuas litteras.  aenigma succonum ex uelia plane non intellexi; est enim numero platonis obscurius.