nunc ea uideamus quae contra ab his disputari solent. sed prius potestis totius eorum rationis quasi fundamenta cognoscere. conponunt igitur primum artem quandam de his quae uisa dicimus, eorumque et uim et genera definiunt, in his quale sit id quod percipi et conprendi possit, totidem uerbis quot stoici.  deinde illa exponunt duo, quae quasi contineant omnem hanc quaestionem: quae ita uideantur ut etiam alia eodem modo uideri possint nec in is quicquam intersit, non posse eorum alia percipi alia non percipi; nihil interesse autem non modo si omni ex parte eiusdem modi sint sed etiam si discerni non possint. quibus positis unius argumenti conclusione tota ab his causa conprenditur. conposita autem ea conclusio sic est: "eorum quae uidentur alia uera sunt alia falsa; et quod falsum est id percipi non potest, quod autem uerum uisum est, id omne tale est ut eiusdem modi falsum etiam possit uideri"; et quae uisa sint eius modi ut in is nihil intersit, non posse accidere ut eorum alia percipi possint alia non possint; "nullum igitur est uisum quod percipi possit". quae autem sumunt ut concludant id quod uolunt, ex his duo sibi putant concedi (neque enim quisquam repugnat); ea sunt haec: quae uisa falsa sint ea percipi non posse; et alterum: inter quae uisa nihil intersit, ex is non posse alia talia esse ut percipi possint alia ut non possint. reliqua uero multa et uaria oratione defendunt, quae sunt item duo: unum, quae uideantur eorum alia uera esse alia falsa; alterum, omne uisum quod sit a uero tale esse quale etiam a falso possit esse. haec duo proposita non praeteruolant sed ita dilatant ut non mediocrem curam adhibeant et diligentiam. diuidunt enim in partes et eas quidem magnas, primum in sensus, deinde in ea quae ducuntur a sensibus et ab omni consuetudine, quam obscurari uolunt; tum perueniunt ad eam partem ut ne ratione quidem et coniectura ulla res percipi possit. haec autem uniuersa concidunt etiam minutius. ut enim de sensibus hesterno sermone uidistis item faciunt de reliquis, in singulisque rebus, quas in minima dispertiunt, uolunt efficere  iis omnibus quae uisa sint ueris adiuncta esse falsa quae a ueris nihil differant; ea cum talia sint non posse conprendi. 