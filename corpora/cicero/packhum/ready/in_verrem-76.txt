quodsi quem statuae magno opere delectant, et si quis earum honore aut gloria ducitur, is haec tamen constituat necesse est, primum auerti pecuniam domum non placere, deinde ipsarum statuarum modum quendam esse oportere, deinde illud, certe ab inuitis exigi non oportere. ac de auertenda pecunia quaero abs te utrum ipsae ciuitates solitae sint statuas tibi faciundas locare ei cui possent optima condicione locare, an aliquem procuratorem praeficere qui statuis faciundis praeesset, an tibi, an cui tu imperasses, adnumerare pecuniam? nam si per eos statuae fiebant a quibus tibi iste honos habebatur, audio; sin timarchidi pecunia numerabatur, desine, quaeso, simulare te, cum in manifestissimo furto teneare, gloriae studiosum ac monumentorum fuisse.  quid uero? modum statuarum haberi nullum placet? atqui habeatur necesse est. etenim sic considerate. syracusana ciuitas, ut eam potissimum nominem, dedit ipsi statuam—est honos—et patri—bella haec pietatis et quaestuosa simulatio—et filio—ferri hoc potest, hunc enim puerum non oderant; uerum quotiens et quot nominibus a syracusanis statuas auferes? ut in foro statuerent, abstulisti, ut in curia, coegisti, ut pecuniam conferrent in eas statuas quae romae ponerentur imperasti; ut idem  darent homines aratorum nomine, dederunt; ut idem pro parte in commune siciliae conferrent, etiam id contulerunt. una ciuitas cum tot nominibus pecuniam contulerit idemque hoc ciuitates ceterae fecerint, nonne res ipsa uos admonet ut putetis modum aliquem huic cupiditati constitui oportere? quid? si hoc uoluntate sua nulla ciuitas fecit, si omnes imperio, metu, ui, malo adductae tibi pecuniam statuarum nomine contulerunt, per deos immortalis, num cui dubium esse poterit quin, etiamsi statuerit accipere ad statuas licere, idem tamen statuat eripere certe non licere? primum igitur in hanc rem testem totam siciliam citabo, quae mihi una uoce statuarum nomine magnam pecuniam per uim coactam esse demonstrat. nam legationes omnium ciuitatum in postulatis communibus, quae fere omnia ex tuis iniuriis nata sunt, etiam hoc ediderunt, ut statuas ne cui, nisi cum is de prouincia decessisset, pollicerentur . tot praetores in sicilia fuerunt, totiens apud maiores nostros siculi senatum adierunt, totiens hac memoria: tamen huiusce noui postulati genus atque principium tua praetura attulit. quid enim tam nouum non solum re, sed genere ipso postulandi? nam cetera quae sunt in isdem postulatis de iniuriis tuis sunt noua, sed tamen non nouo modo postulantur. rogant et orant siculi patres conscriptos ut nostri magistratus posthac decumas lege hieronica uendant. tu primus contra uendideras. audio. ne in cellam quod imperatur aestiment. hoc quoque propter tuos ternos denarios nunc primum postulatur, sed genus ipsum postulandi non est nouum. ne absentis nomen recipiatur. ex stheni calamitate et tua natum est iniuria. cetera non colligam. sunt omnia siculorum postulata eius modi ut crimina collecta in unum  reum te esse uideantur, quae tamen omnia nouas iniurias habent, sed postulationum formulas usitatas; hoc postulatum de statuis ridiculum esse uideatur ei qui rem sententiamque non perspiciat. postulant enim, non uti ne cogantur statuere; quid igitur? ut ipsis ne liceat. quid est hoc? petis a me, quod in tua potestate est, ut id tibi facere ne liceat; pete potius ne quis te inuitum polliceri aut facere cogat. 'nihil egero,' inquit; 'negabunt enim omnes se coegisse; si me saluum esse uis, mihi impone istam uim ut omnino mihi ne liceat polliceri.' ex tua praetura primum haec est nata postulatio; qua cum utuntur, hoc significant atque adeo aperte ostendunt, sese ad statuas tuas pecuniam metu ac malo coactos inuitissimos contulisse. quid? si hoc non dicant, tibi non necesse sit ipsi id confiteri? uide et perspice qua defensione sis usurus: iam intelleges hoc tibi de statuis confitendum esse. mihi enim renuntiatur ita constitui a tuis patronis, hominibus ingeniosis, causam tuam, et ita eos abs te institui et doceri, ut quisque ex prouincia sicilia grauior homo atque honestior testimonium uehementius dixerit, sicuti multi primarii uiri multa dixerunt, te statim hoc istis tuis defensoribus dicere, 'inimicus est propterea quod arator est.' itaque uno genere, opinor, circumscribere habetis in animo genus hoc aratorum, quod eos infenso animo atque inimico uenisse dicatis quia fuerit in decumis iste uehementior. ergo aratores inimici omnes et aduersarii sunt: nemo est eorum quin perisse te cupiat? omnino praeclare te habes cum is ordo atque id hominum genus, quod optimum atque honestissimum est, a quo uno  et summa res publica et illa prouincia maxime continetur, tibi est inimicissimum. uerum esto; alio loco de aratorum animo et iniuriis uidero; nunc, quod mihi abs te datur, id accipio, eos tibi esse inimicissimos. nempe ita dicis: propter decumas. concedo: non quaero, iure an iniuria sint inimici. quid ergo? illae quid sibi statuae equestres inauratae uolunt, quae populi romani oculos animosque maxime offendunt, propter aedem uolcani? nam inscriptum esse uideo quandam ex his statuis aratores dedisse. si honoris causa statuam dederunt, inimici non sunt; credamus testibus; tum enim honori tuo, nunc iam religioni suae consulunt. sin autem metu coacti dederunt, confiteare necesse est te in prouincia pecunias statuarum nomine per uim ac metum coegisse. utrum tibi commodum est elige. 