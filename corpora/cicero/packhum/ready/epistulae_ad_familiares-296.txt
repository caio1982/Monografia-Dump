cicero bruto s. l. titio strabone, equite romano in primis honesto et ornato, familiarissime utor. omnia mihi cum eo intercedunt iura summae necessitudinis. huic in tua prouincia pecuniam  debet p. cornelius. ea res a uolcacio, qui romae ius dicit, reiecta in galliam est.  peto a te, hoc diligentius quam si mea res esset quo est honestius de amicorum pecunia laborare quam de sua, ut negotium conficiendum cures, ipse suscipias transigas, operamque des, quoad tibi aequum et rectum uidebitur, ut quam commodissima condicione libertus strabonis, qui eius rei causa missus est, negotium conficiat ad nummosque perueniat. id et mihi gratissimum erit et tu ipse l. titium cognosces amicitia tua dignissimum. quod ut tibi curae sit, ut omnia solent esse quae me uelle scis, te uehementer etiam atque etiam rogo.