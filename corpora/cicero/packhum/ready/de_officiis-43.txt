sed ne quis sit admiratus cur, cum inter omnes philosophos constet a meque ipso saepe disputatum sit, qui unam haberet, omnes habere uirtutes, nunc ita seiungam, quasi possit quisquam, qui non idem prudens sit, iustus esse, alia est illa, cum ueritas ipsa limatur in disputatione, subtilitas, alia, cum ad opinionem communem omnis accommodatur oratio. quam ob rem, ut uulgus, ita nos hoc loco loquimur, ut alios fortes, alios uiros bonos, alios prudentes esse dicamus. popularibus enim uerbis est agendum et usitatis, cum loquimur de opinione populari, idque eodem modo fecit panaetius. sed ad propositum reuertamur.  erat igitur ex iis tribus, quae ad gloriam pertinerent, hoc tertium, ut cum admiratione hominum honore ab iis digni iudicaremur. admirantur igitur communiter illi quidem omnia, quae magna et praeter opinionem suam animaduerterunt, separatim autem in singulis, si perspiciunt nec opinata quaedam bona. itaque eos uiros suspiciunt maximisque efferunt laudibus, in quibus existimant se excellentes quasdam et singulares perspicere uirtutes, despiciunt autem eos et contemnunt, in quibus nihil uirtutis, nihil animi, nihil neruorum putant. non enim omnes eos contemnunt, de quibus male existumant. nam quos improbos, maledicos, fraudulentos putant et ad faciendam iniuriam instructos, eos contemnunt quidem neutiquam sed de iis male existumant. quam ob rem,  ut ante dixi, contemnuntur ii, qui 'nec sibi nec alteri', ut dicitur, in quibus nullus labor, nulla industria, nulla cura est. admiratione autem adficiuntur ii, qui anteire ceteris uirtute putantur et cum omni carere dedecore, tum uero iis uitiis, quibus alii non facile possunt obsistere. nam et uoluptates, blandissumae dominae, maioris partis animos a uirtute detorquent et, dolorum cum admouentur faces, praeter modum plerique exterrentur; uita, mors, diuitiae, paupertas omnes homines uehementissime permouent. quae qui in utramque partem excelso animo magnoque despiciunt, cumque aliqua iis ampla et honesta res obiecta est, totos ad se conuertit et rapit, tum quis non admiretur splendorem pulcritudinemque uirtutis? ergo et haec animi despicientia admirabilitatem magnam facit et maxume iustitia, ex qua una uirtute uiri boni appellantur, mirifica quaedam multitudini uidetur, nec iniuria. nemo enim iustus esse potest, qui mortem, qui dolorem, qui exilium, qui egestatem timet, aut qui ea, quae sunt his contraria, aequitati anteponit. maximeque admirantur eum, qui pecunia non mouetur; quod in quo uiro perspectum sit, hunc igni spectatum arbitrantur. itaque illa tria quae proposita sunt ad gloriam, omnia iustitia conficit, et beniuolentiam, quod prodesse uult plurimis, et ob eandem causam fidem et admirationem, quod eas res spernit et neglegit, ad quas plerique inflammati auiditate rapiuntur. 