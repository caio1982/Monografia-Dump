in c. uerrem actio prima  quod erat optandum maxime, iudices, et quod unum ad inuidiam uestri ordinis infamiamque iudiciorum sedandam maxime pertinebat, id non humano consilio sed prope diuinitus datum atque oblatum uobis summo rei publicae tempore uidetur. inueterauit enim iam opinio perniciosa rei publicae uobisque periculosa, quae non modo apud <nos sed apud> exteras nationes omnium sermone percrebruit, his iudiciis quae nunc sunt pecuniosum hominem, quamuis sit nocens, neminem posse damnari. nunc in ipso discrimine ordinis iudiciorumque uestrorum, cum sint parati qui contionibus et legibus hanc inuidiam senatus inflammare conentur, reus in iudicium adductus est c. uerres, homo uita atque factis omnium iam opinione damnatus, pecuniae magnitudine sua spe et praedicatione absolutus. huic ego causae, iudices, cum summa uoluntate et exspectatione populi romani actor accessi, non ut augerem inuidiam ordinis, sed ut infamiae communi succurrerem. adduxi enim hominem in quo reconciliare existimationem iudiciorum amissam, redire in gratiam cum populo romano, satis facere exteris nationibus possetis, depeculatorem aerari,  uexatorem asiae atque pamphyliae, praedonem iuris urbani, labem atque perniciem prouinciae siciliae. de quo si uos seuere ac religiose iudicaueritis, auctoritas ea quae in uobis remanere debet haerebit; sin istius ingentes diuitiae iudiciorum religionem ueritatemque perfregerint, ego hoc tamen adsequar, ut iudicium potius rei publicae quam aut reus iudicibus aut accusator reo defuisse uideatur. 