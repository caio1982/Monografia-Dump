46  uel  45 m. cicero p. seruilio collegae s. caerelliae, necessariae meae, rem, nomina, possessiones asiaticas commendaui tibi praesens in hortis tuis quam potui diligentissime, tuque mihi pro tua consuetudine proque tuis in me perpetuis maximisque officiis omnia te facturum liberalissime recepisti. meminisse te id spero; scio enim solere. sed tamen caerelliae procuratores scripserunt te propter magnitudinem prouinciae multitudinemque negotiorum etiam atque etiam esse commonefaciendum.  peto igitur ut memineris te omnia quae tua fides pateretur mihi cumulate recepisse. equidem existimo habere te magnam facultatem (sed hoc tui est consili et iudici) ex eo senatus consulto quod in heredes c. uennoni factum est  caerelliae commodandi. id senatus consultum tu interpretabere pro tua sapientia; scio enim eius ordinis auctoritatem semper apud te magni fuisse. quod reliquum est, sic uelim existimes, quibuscumque rebus caerelliae benigne feceris, mihi te gratissimum esse facturum.