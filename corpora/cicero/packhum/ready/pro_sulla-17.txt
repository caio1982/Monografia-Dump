quaestiones nobis seruorum accusator et tormenta minitatur. in quibus quamquam nihil periculi suspicamur, tamen illa tormenta gubernat dolor, moderatur natura cuiusque cum animi tum corporis, regit quaesitor, flectit libido, corrumpit spes, infirmat metus, ut in tot rerum angustiis nihil ueritati loci relinquatur. uita p. sullae torqueatur, ex ea quaeratur num quae occultetur libido, num quod lateat facinus, num quae crudelitas, num quae audacia. nihil erroris erit in causa nec obscuritatis, iudices, si a uobis uitae perpetuae uox, ea quae uerissima et grauissima debet esse, audietur. nullum in hac causa testem timemus, nihil quemquam scire, nihil uidisse, nihil audisse arbitramur. sed tamen, si nihil uos p. sullae fortuna mouet, iudices, uestra moueat. uestra enim, qui cum summa elegantia atque integritate uixistis, hoc maxime interest, non ex libidine aut simultate aut leuitate testium causas honestorum hominum ponderari, sed in magnis disquisitionibus repentinisque peri culis uitam unius cuiusque esse testem. quam uos, iudices, nolite armis suis spoliatam atque nudatam obicere inuidiae, dedere suspicioni; munite communem arcem bonorum, obstruite perfugia improborum; ualeat ad poenam et ad salutem uita plurimum, quam solam uidetis per se ex sua natura facillime perspici, subito flecti fingique non posse. 