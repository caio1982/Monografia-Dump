si ostendam minus tribus medimnis in iugerum neminem dedisse decumae, concedes, opinor, ut cum decumo fructus arationis perceptus sit, neminem minus tribus decumis dedisse. atque hoc in benefici loco petitum est ab apronio, ut in iugera singula ternis medimnis decidere liceret. nam cum a multis quaterna, etiam quina exigerentur, multis autem non modo granum nullum, sed ne paleae quidem ex omni fructu atque ex annuo labore relinquerentur, tum aratores centuripini, qui numerus in agro leontino maximus est, unum in locum conuenerunt, hominem suae ciuitatis in primis honestum ac nobilem, andronem centuripinum, legarunt ad apronium, (eundem quem hoc tempore ad hoc iudicium legatum et testem centuripina ciuitas misit), ut is apud eum causam aratorum ageret, ab eoque peteret ut ab aratoribus centuripinis ne amplius in iugera singula quam terna medimna exigeret. hoc uix ab apronio in summo beneficio pro iis qui etiam tum incolumes erant impetratum est. id cum impetrabatur, hoc uidelicet impetrabatur, ut  pro singulis decumis ternas decumas dare liceret. quodsi tua res non ageretur, a te potius postularent ne amplius quam singulas, quam ab apronio ut ne plus quam ternas decumas darent. nunc ut hoc tempore ea quae regie seu potius tyrannice statuit in aratores apronius praetermittam, neque eos appellem a quibus omne frumentum eripuit, et quibus nihil non modo de fructu sed ne de bonis quidem suis reliqui fecit, ex hisce ternis medimnis, quod benefici gratiaeque causa concessit, quid lucri fiat cognoscite.  professio est agri leontini ad iugerum  xxx ; haec sunt ad tritici medimnum  xc , id est mod.  dxxxx ; deductis tritici mod.  ccxui , quanti decumae uenierunt, reliqua sunt tritici  cccxxiiii . adde totius summae  dxxxx  milium mod. tris quinquagesimas; fit tritici mod.  xxxii cccc  (ab omnibus enim ternae praeterea quinquagesimae exigebantur); sunt haec iam ad  ccclx  mod. tritici. at ego  cccc  lucri facta esse dixeram; non enim duco in hac ratione eos quibus ternis medimnis non est licitum decidere. uerum ut hac ipsa ratione summam mei promissi compleam, ad singula medimna multi hs binos, multi hs singulos semis accessionis cogebantur dare, qui minimum, singulos nummos. minimum ut sequamur, quoniam  xc  med. duximus, accedant eo nouo pessimoque exemplo hs  xc . hic mihi etiam dicere audebit magno se decumas uendidisse, cum ex eodem agro dimidio ipse plus abstulerit quam populo romano miserit?  ccxui  decumas agri leontini uendidisti; si ex lege, magno; si ut lex esset libido tua, si ut quae dimidiae essent decumae uocarentur, paruo uendidisti; multo enim pluris fructus annui siciliae uenire potuerunt, si id te senatus aut populus romanus facere uoluisset. etenim decumae saepe tanti uenierunt, cum lege hieronica uenirent, quanti  nunc lege uerria uenierunt. cedo mihi c. norbani decumas uenditas.  c. norbani decumae uenditae agri leontini.  atqui tum neque iudicium de modo iugerum dabatur, neque erat artemidorus cornelius recuperator, neque ab aratore magistratus siculus tantum exigebat quantum decumanus ediderat, nec beneficium petebatur a decumano, ut in iugera singula ternis medimnis decidere liceret, nec nummorum accessionem cogebatur arator dare nec ternas quinquagesimas frumenti addere: et tamen populo romano magnus frumenti numerus mittebatur. 