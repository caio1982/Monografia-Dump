uiii kal .  iun .   44  athenis trebonius ciceroni s. s. u. b.  athenas ueni a. d. xi kal. iun. atque ibi, quod maxime optabam, uidi filium tuum deditum optimis studiis summaque modestiae fama. qua ex re quantam uoluptatem ceperim scire potes etiam me tacente. non enim nescis quanti te faciam et quam pro nostro ueterrimo uerissimoque amore omnibus tuis etiam minimis commodis, non modo tanto bono, gaudeam. noli putare, mi cicero, me hoc auribus tuis dare. nihil adulescente tuo atque adeo nostro (nihil enim tibi a me potest esse seiunctum) aut amabilius omnibus his qui athenis sunt est aut studiosius earum artium quas tu maxime amas, hoc est optimarum. itaque tibi, quod uere facere possum, libenter quoque gratulor nec minus etiam nobis, quod eum quem necesse erat diligere qualiscumque esset talem habemus ut libenter quoque diligamus.  qui cum mihi in sermone iniecisset se uelle asiam uisere, non modo inuitatus sed etiam rogatus est a me ut id potissimum nobis obtinentibus prouinciam faceret. cui nos et caritate et amore tuum officium praestaturos non debes dubitare. illud quoque erit nobis curae ut cratippus una cum eo sit, ne putes in asia feriatum illum ab iis studiis in quae tua cohortatione incitatur futurum. nam illum paratum, ut uideo, et ingressum pleno gradu cohortari non intermittemus, quo in dies longius discendo exercendoque se procedat.  uos quid ageretis in re publica, cum has litteras dabam, non sciebam. audiebam quaedam turbulenta, quae scilicet cupio esse falsa, ut aliquando otiosa libertate fruamur; quod  uel minime mihi adhuc contigit. ego tamen nactus in nauigatione nostra pusillum laxamenti concinnaui tibi munusculum ex instituto meo et dictum cum magno nostro honore a te dictum conclusi et tibi infra subscripsi. in quibus uersiculis si tibi quibusdam uerbis εὐθυρρημονέστερος uidebor, turpitudo personae eius in quam liberius inuehimur nos uindicabit. ignosces etiam iracundiae nostrae, quae iusta est in eius modi et homines et ciuis. deinde qui magis hoc lucilio licuerit adsumere libertatis quam nobis? cum, etiam si odio par fuerit in eos quos laesit, tamen certe non magis dignos habuerit in quos tanta libertate uerborum incurreret.  tu, sicut mihi pollicitus es, adiunges me quam primum ad tuos sermones; namque illud non dubito quin, si quid de interitu caesaris scribas, non patiaris me minimam partem et rei et amoris tui ferre. uale, et matrem meosque tibi commendatos habe.  d. uiii kal. iun. athenis.