iv Id .  Mai .   51  Beneventi CICERO ATTICO SAL. Beneventum veni a. d.  v  Id. Mai. ibi accepi eas litteras quas tu superioribus litteris significaveras te dedisse, ad quas ego eo ipso die dederam ex Trebulano <a> L. Pontio. ac binas quidem tuas Beneventi accepi, quarum alteras Funisulanus multo mane mihi dedit, alteras scriba Tullius. gratissima est mihi tua cura de illo meo primo et maximo mandato; sed tua profectio spem meam debilitat. ac †me ille illud quod labat†, non quo—, sed inopia cogimur eo contenti esse. de illo altero quem scribis tibi visum esse non alienum, vereor adduci ut nostra possit, et tu <a>is δυσδιάγνωστον esse. equidem sum facilis, sed tu aberis et me absente res †habebis mirationem†. nam posset aliquid, si utervis nostrum adesset, agente Servilia Servio fieri probabile. nunc, si iam res placeat, agendi tamen viam non video.  Nunc venio ad eam epistulam quam accepi a Tullio. de Marcello fecisti diligenter. igitur senatus consultum si erit factum, scribes ad me; si minus, rem tamen conficies. mihi enim attribui oportebit, item Bibulo. sed non dubito quin senatus consultum expeditum sit, in quo praesertim sit com- pendium populi. de Torquato, probe. de Masone et Ligure, cum venerint. de illo quod Chaerippus (quoniam hic quoque πρόσνευσιν sustulisti), o provincia! etiamne hic mihi curan- dus est? curandus autem hactenus, ne quid ad senatum,  'consule!' aut 'numera!' nam de ceteris—sed tamen commode, quod cum Scrofa. de Pomptino recte scribis; est enim ita ut, si ante Kal. Iun. Brundisi futurus sit, minus urgendi fuerint M. Anneius et Tullius. quae de Sicinio audisti etiam mihi probantur, modo ne illa exceptio in aliquem incurrat bene de nobis meritum; sed considerabimus, rem enim probo. de nostro itinere cum statuero, de quinque praefectis quid Pompeius facturus sit cum ex ipso cognoro, faciam ut scias. de Oppio, bene curasti quod ei de  dccc  exposuisti, idque, quoniam Philotimum habes, perfice et cognosce rationem et, ut <ne tecum> agam amplius, si me amas, prius quam profi- ciscaris effice; magna me cura levaris.  Habes ad omnia. etsi paene praeterii chartam tibi deesse. mea captio est, si quidem eius inopia minus multa ad me scribis. tu vero aufer  cc ; etsi meam in eo parsimoniam huius paginae contractio significat. dum <ades et> acta et rumores, vel etiam si qua certa habes, de Caesare exspecto; litteras et aliis <et> Pomptino de omnibus rebus diligenter dabis.