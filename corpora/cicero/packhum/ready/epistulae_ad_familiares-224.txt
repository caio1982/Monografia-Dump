med .  dec .   44 m. cicero s. d. d. bruto imp. cos. desig. cum adhibuisset domi meae lupus me et libonem et seruium, consobrinum tuum, quae mea fuerit sententia cognosse te ex m. seio arbitror, qui nostro sermoni interfuit; reliqua, quamquam statim seium graeceius est subsecutus, tamen ex graeceio poteris cognoscere.  caput autem est hoc, quod te diligentissime percipere et meminisse uolam, ut ne in libertate et salute populi romani conseruanda auctoritatem senatus exspectes nondum liberi, ne et tuum factum condemnes (nullo enim publico consilio rem publicam liberauisti, quo etiam est res illa maior et clarior) et adulescentem, uel puerum potius, caesarem iudices temere fecisse qui tantam causam publicam priuato  consilio susceperit, denique homines rusticos sed fortissimos uiros ciuisque optimos dementis fuisse iudices, primum milites ueteranos, commilitones tuos, deinde legionem martiam, legionem quartam, quae suum consulem hostem iudicauerunt seque ad salutem rei publicae defendendam contulerunt. uoluntas senatus pro auctoritate haberi debet cum auctoritas impeditur metu. postremo suscepta tibi causa iam bis est ut non sit integrum, primum idibus martiis, deinde proxime exercitu nouo et copiis comparatis. quam ob rem ad omnia ita paratus, ita animatus debes esse, non ut nihil facias nisi iussus sed ut ea geras quae ab omnibus summa cum admiratione laudentur.