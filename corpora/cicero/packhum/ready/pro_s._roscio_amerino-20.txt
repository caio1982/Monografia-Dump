haec tu, eruci, tot et tanta si nanctus esses in reo, quam diu diceres! quo te modo iactares! tempus hercule te citius quam oratio deficeret. etenim in singulis rebus eius modi materies est ut dies singulos possis consumere. neque ego non possum; non enim tantum mihi derogo, tametsi nihil adrogo, ut te copiosius quam me putem posse dicere. uerum ego forsitan propter multitudinem patronorum in grege adnumerer, te pugna cannensis accusatorem sat bonum fecit. multos caesos non ad trasumennum lacum, sed ad seruilium uidimus. quis ibi non est uolneratus ferro phrygio? non necesse est omnis commemorare curtios, marios, deni que memmios quos iam aetas a proeliis auocabat, postremo priamum ipsum senem, antistium quem non modo aetas sed etiam leges pugnare prohibebant. iam quos nemo propter ignobilitatem nominat, sescenti sunt qui inter sicarios et de ueneficiis accusabant; qui omnes, quod ad me attinet, uellem uiuerent. nihil enim mali est canes ibi quam plurimos esse ubi permulti obseruandi multaque seruanda sunt. uerum, ut fit, multa saepe imprudentibus imperatoribus uis belli ac turba molitur. dum is in aliis rebus erat occupatus qui summam rerum administrabat, erant interea qui suis uolneribus mederentur; qui, tamquam si offusa rei publicae sempiterna nox esset, ita ruebant in tenebris omniaque miscebant; a quibus miror ne quod iudiciorum esset uestigium non subsellia quoque esse combusta; nam et accusatores et iudices sustulerunt. hoc commodi est quod ita uixerunt ut testis omnis, si cuperent, interficere non possent; nam, dum hominum genus erit, qui accuset eos non deerit; dum ciuitas erit, iudicia fient. uerum, ut coepi dicere, et erucius, haec si haberet in causa quae commemoraui, posset ea quamuis diu dicere, et ego, iudices, possum; sed in animo est, quem ad modum ante dixi, leuiter transire ac tantum modo perstringere unam quamque rem, ut omnes intellegant me non studio accusare sed officio defendere. 