iii kal .  iun .   43  in ponte argenteo m. lepidus imp. iter. pont. max. s. d. pr. tr. pl. senatui populo plebique romanae si u. liberique uestri u. b. e. e. q. u.  deos hominesque testor, p. c., qua mente et quo animo semper in rem publicam fuerim et quam nihil antiquius communi salute ac libertate iudicarim. quod uobis breui probassem, nisi mihi fortuna proprium consilium extorsisset. nam exercitus cunctus consuetudine<m> sua<m> in ciuibus conseruandis communique pace seditione facta retinuit meque tantae multitudinis ciuium romanorum salutis atque incolumitatis causam suscipere, ut uere dicam, coegit. in qua re ego uos, p. c., oro atque obsecro ut priuatis offensionibus omissis summae rei publicae consulatis neue misericordiam nostram exercitusque nostri in ciuili dissensione sceleris loco ponatis. quod si salutis omnium ac dignitatis rationem habueritis, melius et uobis et rei publicae consuletis. Â d. iii kal. <iun.> a ponte argenteo. 