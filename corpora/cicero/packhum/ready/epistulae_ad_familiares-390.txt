ex .   51  uel in .   50  tarsi m. cicero imp. s. d. m. catoni summa tua auctoritas fecit meumque perpetuum de tua singulari uirtute iudicium ut magni mea interesse putarem  et res eas quas gessissem tibi notas esse et non ignorari a te qua aequitate et continentia tuerer socios prouinciamque administrarem. iis enim a te cognitis arbitrabar facilius me tibi quae uellem probaturum.  cum in prouinciam prid. kal. sext. uenissem et propter anni tempus ad exercitum mihi confestim esse eundum uiderem, biduum laodiceae fui, deinde apameae quadriduum, triduum synnadis, totidem dies philomelii; quibus in oppidis cum magni conuentus fuissent, multas ciuitates acerbissimis tributis et grauissimis usuris et falso aere alieno liberaui. cumque ante aduentum meum seditione quadam exercitus esset dissipatus, quinque cohortes sine legato, sine tribuno militum, denique etiam sine centurione ullo apud philomelium consedissent, reliquus exercitus esset in lycaonia, m. anneio legato imperaui ut eas quinque cohortis ad reliquum exercitum duceret coactoque in unum locum exercitu castra in lycaonia apud iconium faceret.  quod cum ab illo diligenter esset actum, ego in castra a. d. uii kal. sept. ueni, cum interea superioribus diebus ex senatus consulto et euocatorum firma<m> manum et equitatum sane idoneum et popul<or>um liberorum regumque sociorum auxilia uoluntaria comparauissem. interim, cum exercitu lustrato iter in ciliciam facere coepissem kal. sept., legati a rege commageno ad me missi pertumultuose neque tamen non uere parthos in syriam transisse nuntiauerunt. quo audito uehementer sum commotus cum de syria tum de mea prouincia, de reliqua denique asia. itaque exercitum mihi ducendum per cappadociae regionem eam quae ciliciam attingeret putaui. nam si me in ciliciam  demisissem, ciliciam quidem ipsam propter montis amani naturam facile tenuissem (duo sunt enim aditus in ciliciam ex syria, quorum uterque paruis praesidiis propter angustias intercludi potest, nec est quicquam cilicia contra syriam munitius), sed me cappadocia mouebat, quae patet a syria regesque habet finitimos, qui, etiam si sunt amici nobis, tamen aperte parthis inimici esse non audent. itaque in cappadocia extrema non longe a tauro apud oppidum cybistra castra feci, ut et ciliciam tuerer et cappadociam tenens noua finitimorum consilia impedirem.  interea in hoc tanto motu tantaque exspectatione maximi belli rex deiotarus, cui non sine causa plurimum semper et meo et tuo et senatus iudicio tributum est, uir cum beneuolentia et fide erga populum romanum singulari tum praestanti magnitudine et animi et consili, legatos ad me misit se cum omnibus suis copiis in mea castra esse uenturum. cuius ego studio officioque commotus egi ei per litteras gratias idque ut maturaret hortatus sum.  cum autem ad cybistra propter rationem belli quinque dies essem moratus, regem ariobarzanem, cuius salutem a senatu te auctore commendatam habebam, praesentibus insidiis necopinantem liberaui neque solum ei saluti fui sed etiam curaui ut cum auctoritate regnaret. metram et eum quem tu mihi diligenter commendaras, athenaeum, importunitate athenaidis exsilio multatos <in> maxima apud regem auctoritate gratiaque constitui, cumque magnum bellum in cappadocia concitaretur si sacerdos armis se, quod facturus putabatur, defenderet, adulescens et equitatu et peditatu et pecunia paratus et †toto† iis qui nouari aliquid uolebant, perfeci ut e regno ille discederet rexque sine tumultu ac sine armis omni auctoritate aulae communita regnum cum dignitate obtineret.   interea cognoui multorum litteris atque nuntiis magnas parthorum copias <et> arabum ad oppidum antiocheam accessisse magnumque eorum equitatum, qui in ciliciam transisset, ab equitum meorum turmis et a cohorte praetoria, quae erat epiphaneae praesidi causa, occidione occisum. qua re cum uiderem a cappadocia parthorum copias auersas non longe a finibus esse ciliciae, quam potui maximis itineribus ad amanum exercitum duxi. quo ut ueni, hostem ab antiochea recessisse, bibulum antiocheae esse cognoui. deiotarum confestim iam ad me uenientem cum magno et firmo equitatu et peditatu et cum omnibus suis copiis certiorem feci non uideri esse causam cur abesset a regno meque ad eum, si quid noui forte accidisset, statim litteras nuntiosque missurum esse.  cumque eo animo uenissem ut utrique prouinciae, si ita tempus ferret, subuenirem, tum id quod iam ante statueram uehementer interesse utriusque prouinciae, pacare amanum et perpetuum hostem ex eo monte tollere, agere perrexi. cumque me discedere ab eo monte simulassem et alias partis ciliciae petere abessemque ab amano iter unius diei et castra apud epiphaneam fecissem, a. d. iiii id. oct., cum aduesperasceret, expedito exercitu ita noctu iter feci ut a. d. iii id. oct., cum lucisceret, in amanum ascenderem distributisque cohortibus et auxiliis, cum aliis quintus frater legatus mecum simul, aliis c. pomptinus legatus, reliquis m. anneius et l. tullius legati praeessent, plerosque necopinantis oppressimus, qui occisi captique sunt interclusi fuga. eranam autem, quae fuit non uici instar sed urbis, quod erat amani caput, itemque sepyram et commorim, acriter  et diu repugnantibus, pomptino illam partem amani tenente, ex antelucano tempore usque ad horam diei x magna multitudine hostium occisa cepimus castellaque ui capta complura incendimus. his rebus ita gestis castra in radicibus amani habuimus apud aras alexandri quadriduum et in reliqui<i>s amani delendis agrisque uastandis, quae pars eius montis meae prouinciae est, id tempus omne consumpsimus.  confectis his rebus ad oppidum eleutherocilicum pindenissum exercitum adduxi. quod cum esset altissimo et munitissimo loco ab iisque incoleretur qui ne regibus quidem umquam paruissent, cum et fugitiuos reciperent et parthorum aduentum acerrime exspectarent, ad existimationem imperi pertinere arbitratus sum comprimere eorum audaciam, quo facilius etiam ceterorum animi qui alieni essent ab imperio nostro frangerentur. uallo et fossa circumdedi, sex castellis castrisque maximis saepsi, aggere, uineis, turribus oppugnaui ususque tormentis multis, multis sagittariis, magno labore meo sine ulla molestia sumptuue sociorum, septimo quinquagensimo die rem confeci, ut omnibus partibus urbis disturbatis aut incensis compulsi in potestatem meam peruenirent. his erant finitimi pari scelere et audacia tebarani. ab iis pindenisso capto obsides accepi; exercitum in hiberna dimisi; quintum fratrem negotio praeposui ut in uicis aut captis aut male pacatis exercitus collocaretur.  nunc uelim sic tibi persuadeas, si de iis rebus ad senatum relatum sit, me existimaturum summam mihi laudem tributam si tu honorem meum sententia tua comprobaris,  idque, etsi talibus de rebus grauissimos homines et rogare solere et rogari scio, tamen admonendum potius te a me quam rogandum puto. tu es enim is qui me tuis sententiis saepissime ornasti, qui oratione, qui praedicatione, qui summis laudibus in senatu, in contionibus ad caelum extulisti; cuius ego semper tanta esse uerborum pondera putaui ut uno uerbo tuo cum mea laude coniuncto omnia adsequi me arbitrarer. te denique memini, cum cuidam clarissimo atque optimo uiro supplicationem non decerneres, dicere te decreturum si referretur ob eas res quas is consul in urbe gessisset. tu idem mihi supplicationem decreuisti togato, non, ut multis, re publica bene gesta sed, ut nemini, re publica conseruata. mitto quod inuidiam, quod pericula, quod omnis meas tempestates et subieris et multo etiam magis, si per me licuisset, subire paratissimus fueris, quod denique inimicum meum tuum inimicum putaris, cuius etiam interitum, cum facile intellegerem mihi quantum tribueres, milonis causa in senatu defendenda approbaris. a me autem haec sunt profecta, quae non ego in benefici loco pono sed in ueri testimoni atque iudici, ut praestantissimas tuas uirtutes non tacitus admirarer (quis enim id non facit?), sed in omnibus orationibus, sententiis dicendis, causis agendis, omnibus scriptis graecis, latinis, omni denique uarietate litterarum mearum te non modo iis quos uidissemus sed etiam iis de quibus audissemus omnibus anteferrem.  quaeres fortasse quid sit quod ego hoc nescio quid gratulationis et honoris a senatu tanti aestimem. agam iam tecum familiariter, ut est et studiis et officiis nostris mutuis et summa amicitia dignum et necessitudine etiam paterna. si quisquam fuit umquam remotus et natura et magis etiam, ut mihi quidem sentire uideor, ratione atque doctrina ab inani  laude et sermonibus uulgi, ego profecto is sum. testis est consulatus meus, in quo, sicut in reliqua uita, fateor ea me studiose secutum ex quibus uera gloria nasci posset, ipsam quidem gloriam per se numquam putaui expetendam. itaque et prouinciam ornatam et spem non dubiam triumphi neglexi, sacerdotium denique, cum, quem ad modum te existimare arbitror, non difficillime consequi possem, non appetiui. idem post iniuriam acceptam, quam tu rei publicae calamitatem semper appellas, meam non modo non calamitatem sed etiam gloriam, studui quam ornatissima senatus populique romani de me iudicia intercedere. itaque et augur postea fieri uolui, quod antea neglexeram, et eum honorem qui a senatu tribui rebus bellicis solet, neglectum a me olim, nunc mihi expetendum puto.  huic meae uoluntati, in qua inest aliqua uis desideri ad sanandum uulnus iniuriae, ut faueas adiutorque sis, quod paulo ante me negaram rogaturum, uehementer te rogo, sed ita si non ieiunum hoc nescio quid quod ego gessi et contemnendum uidebitur sed tale atque tantum ut multi nequaquam paribus rebus honores summos a senatu consecuti sint. equidem etiam illud mihi animum aduertisse uideor (scis enim quam attente te audire soleam), te non tam res gestas quam mores <et> instituta atque uitam imperatorum spectare solere in habendis aut non habendis honoribus. quod si in mea causa considerabis, reperies me exercitu imbecillo contra metum maximi belli firmissimum praesidium habuisse aequitatem et continentiam. his ego subsidiis ea sum consecutus quae nullis legionibus consequi potuissem, ut <ex> alienissimis sociis amicissimos, ex infidelissimis firmissimos redderem animosque nouarum rerum exspectatione suspensos ad ueteris imperi beneuolentiam traducerem.   sed nimis haec multa de me, praesertim ad te, a quo uno omnium sociorum querelae audiuntur. cognosces ex iis qui meis institutis se recreatos putant; cumque omnes uno prope consensu de me apud te ea quae mihi optatissima sunt praedicabunt tum duae maxime clientelae tuae, cyprus insula et cappadociae regnum, tecum de me loquentur, puto etiam regem deiotarum, qui uni tibi est maxime necessarius. quae si etiam maiora sunt et in omnibus saeculis pauciores uiri reperti sunt qui suas cupiditates quam qui hostium copias uincerent, est profecto tuum, cum ad res bellicas haec quae rariora et difficiliora sunt genera uirtutis adiunxeris, ipsas etiam illas res gestas iustiores esse et maiores putare.  extremum illud est, ut quasi diffidens rogationi meae philosophiam ad te adlegem, qua nec mihi carior ulla umquam res in uita fuit nec hominum generi maius a deis munus ullum est datum. haec igitur, quae mihi tecum communis est, societas studiorum atque artium nostrarum, quibus a pueritia dediti ac deuincti soli prope modum nos philosophiam ueram illam et antiquam, quae quibusdam oti esse ac desidiae uidetur, in forum atque in rem publicam atque in ipsam aciem paene deduximus, tecum agit de mea laude; cui negari a catone fas esse non puto. quam ob rem tibi sic persuadeas uelim, si mihi tua sententia tributus honos ex meis litteris fuerit, me sic existimaturum, cum auctoritate tua tum beneuolentia erga me mihi quod maxime cupierim contigisse. 