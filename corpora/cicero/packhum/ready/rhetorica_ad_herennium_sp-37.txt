uitiosa ratio est, quae ad expositionem non est  adcommodata uel propter infirmitatem uel propter uanitatem. infirma ratio est, quae non necessario ostendit ita esse, quemadmodum expositum est, uelut apud plautum: amicum castigare ob meritam noxiam inmune est facinus, uerum in aetate utile et conducibile. haec expositio est. uideamus, quae ratio adferatur: nam ego amicum hodie meum concastigabo pro commerita noxia. ex eo, quod ipse facturus est, non ex eo, quod fieri conuenit, utile quid sit, ratiocinatur. uana ratio est, quae ex falsa causa constat, hoc modo: 'amor fugiendus non est: nam ex eo uerissima nascitur amicitia.'  aut hoc modo: 'philosophia uitanda est: adfert enim socordiam atque desidiam.'  nam hae rationes nisi falsae essent, expositiones quoque earum ueras esse confiteremur. itemque infirma ratio est, quae non necessariam causam adfert expositionis: uelut pacuuius: fortunam insanam esse et caecam et brutam perhibent philosophi saxoque instare in globos<o> praedicant uolubili:  id quo saxum inpulerit fors, eo cadere fortunam autumant. caecam ob eam rem esse iterant, quia nihil cernat, quo sese adplicet; insanam autem esse aiunt, quia atrox, incerta instabilisque sit; brutam, quia dignum atque indignum nequeat internoscere. sunt autem alii philosophi, qui contra fortunam negant ullam miser<a in aetate esse>: t<emer>itatem esse autumant. id magis ueri simile esse usus rea<p>se experiundo edocet: uelut orestes modo fuit rex, factu<st> mendicus modo. naufragio nempe re[m] ergo id f<a>ctum, <hau> forte aut fortuna optigit. nam hic pacuuius infirma ratione utitur, cum ait uerius esse temeritate quam fortuna res geri. nam utraque opinione philosophorum fieri potuit, ut is, qui rex fuisset, mendicus factus esset. 