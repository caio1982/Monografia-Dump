item uitiosa confirmatio est rationis, cum ea re, quae plures res significat, abutimur pro certo unius rei signo, hoc modo: 'necesse est, quoniam pallet, aegrotasse'; aut 'necesse est peperisse, quoniam sustinet puerum infantem.'   nam haec sua sponte certa signa non habent: sin cetera quoque similia concurrunt, nonnihil illiusmodi signa adaugent suspicionem.  item uitiosum est, quod uel in alium uel in eum ipsum, qui dicit—quod in aduersarium dicit—potest conuenire, hoc modo: 'miseri sunt, si uxores ducunt.' 'at tu duxisti alteram.' item uitiosum est id, quod uulgarem habet defensionem, hoc modo: 'iracundia deductus peccauit aut adulescentia aut amore.'  huiuscemodi enim deprecationes si probabuntur, inpune maxima peccata dilabentur.  item uitiosum est, quo<m> id pro certo sumitur quod inter omnes constat, quod etiam nunc in controuersia, hoc modo: eho tu, dii, quibus est potestas motus superum atque inferum, pacem enim inter sese conciliant, conferunt concordiam. nam ita pro suo iure hoc exemplo ut<entem> chrespontem ennius induxit, quasi iam satis certis rationibus ita esse demonstrasset.   item uitiosum est, quod iam quasi sero atque acto negotio dici uidetur, hoc modo: 'in mentem mihi si uenisset, quiritis, non commisissem, ut in hunc locum res ueniret, nam hoc aut hoc fecissem; sed me tum haec ratio fugit.' 