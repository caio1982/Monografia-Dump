tum ille 'ut ita ista esse concedam,' inquit 'antoni, quae sunt ualde secus, quid mihi [tu] tandem hodie aut cuiquam homini quod dici possit reliquisti? dicam enim uere, amicissimi homines, quod sentio: saepe ego doctos homines, quid dico saepe? immo non numquam; saepe enim qui potui, qui puer in forum uenerim neque inde umquam diutius quam quaestor afuerim? sed tamen audiui, ut heri dicebam, et athenis cum essem, doctissimos uiros et in asia istum ipsum scepsium metrodorum, cum de his ipsis rebus disputaret; neque uero mihi quisquam copiosius umquam uisus est neque subtilius in hoc genere dicendi quam iste hodie esse uersatus: quod si esset aliter et aliquid intellegerem ab antonio praetermissum, non essem tam inurbanus et paene inhumanus, ut in eo grauarer, quod uos cupere sentirem.' tum sulpicius 'an ergo' inquit 'oblitus es, crasse, antonium ita partitum esse tecum, ut ipse instrumentum oratoris exponeret, tibi eius distinctionem atque ornatum relinqueret?' hic ille 'primum quis antonio permisit,' inquit 'ut et partis faceret et utram uellet prior ipse sumeret? deinde, ego si recte intellexi, cum ualde libenter audirem, mihi coniuncte est uisus de utraque re dicere.' 'ille uero' inquit cotta 'ornamenta orationis non attigit neque eam laudem, ex qua eloquentia nomen suum inuenit.' 'uerba igitur' inquit crassus 'mihi reliquit antonius, rem ipse sumpsit.' tum caesar 'si, quod difficilius est, id tibi reliquit, est nobis' inquit 'causa, cur te audire cupiamus; sin, quod facilius, tibi causa non est, cur  recuses.' et catulus 'quid, quod dixisti,' inquit 'crasse, si [hic] hodie apud te maneremus, te morem nobis esse gesturum, nihilne ad fidem tuam putas pertinere?' tum cotta ridens 'possem tibi,' inquit 'crasse, concedere: sed uide ne quid catulus attulerit religionis: opus hoc censorium est, id autem committere uides quam homini censorio conueniat.' 'agite uero' [ille] inquit 'ut uultis. sed nunc quidem, quoniam est id temporis, surgendum censeo et requiescendum; post meridiem, si ita uobis est commodum, loquemur aliquid, nisi forte in crastinum differre mauultis.' omnes se uel statim uel si ipse post meridiem mallet, quam primum tamen audire uelle dixerunt. 