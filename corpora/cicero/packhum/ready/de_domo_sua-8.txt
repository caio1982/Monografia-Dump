at quid tulit legum scriptor peritus et callidus?  uelitis iubeatis ut m. tullio aqua et igni interdicatur? crudele, nefarium, ne in sceleratissimo quidem ciui sine iudicio ferundum! non tulit  ut interdicatur . quid ergo? ut interdictum sit.  o caenum, o portentum, o scelus! hanc tibi legem clodius scripsit spurciorem lingua sua, ut interdictum sit cui non sit interdictum? sexte noster, bona uenia, quoniam iam dialecticus <es> et haec quoque liguris, quod factum non est, ut sit factum, ferri ad populum aut uerbis ullis sanciri aut suffragiis confirmari potest? hoc tu  scriptore, hoc consiliario, hoc ministro omnium non bipedum solum sed etiam quadrupedum impurissimo, rem publicam perdidisti; neque tu eras tam excors tamque demens ut nescires clodium esse qui contra leges faceret, alios qui leges scribere solerent; sed neque eorum neque ceterorum, in quibus esset aliquid modestiae, cuiusquam tibi potestas fuit; neque tu legum scriptoribus isdem potuisti uti quibus ceteri, neque operum architectis, neque pontificem adhibere quem uelles, postremo ne in praedae quidem societate mancipem aut praedem extra tuorum gladiatorum numerum aut denique suffragi latorem in ista tua proscriptione quemquam nisi furem ac sicarium reperire potuisti. itaque cum tu florens ac potens per medium forum scortum populare uolitares, amici illi tui te uno amico tecti et beati, qui se populo commiserant, ita repellebantur ut etiam palatinam tuam perderent; qui in iudicium uenerant, siue accusatores erant siue rei, te deprecante damnabantur. denique etiam ille nouicius ligus, uenalis adscriptor et subscriptor tuus, cum m. papiri, sui fratris, esset testamento et iudicio improbatus, mortem eius se uelle persequi dixit: nomen sex. properti detulit: accusare alienae dominationis scelerisque socius propter calumniae metum non est ausus. de hac igitur lege dicimus, quasi iure rogata uideatur, cuius quam quisque partem tetigit digito uoce praeda suffragio, quocumque uenit, repudiatus conuictusque discessit? 