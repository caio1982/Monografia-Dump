paulo post ui non .  oct .   44 cicero cassio s. auget tuus amicus furorem in dies. primum in statua quam posuit in rostris inscripsit 'parenti optime merito', ut non modo sicarii sed iam etiam parricidae iudicemini. quid dico 'iudicemini'? iudicemur potius. uestri enim pulcherrimi facti ille furiosus me principem dicit fuisse. utinam quidem fuissem! molestus nobis non esset. sed hoc uestrum est; quod quoniam praeteriit, utinam haberem quid uobis darem  consili! sed ne mihi quidem ipsi reperio quid faciendum sit. quid enim est quod contra uim sine ui fieri possit?  consilium omne autem hoc est illorum ut mortem caesaris persequantur. itaque a. d. ui non. oct. productus in contionem a cannutio turpissime ille quidem discessit, sed tamen ea dixit de conseruatoribus patriae quae dici deberent de proditoribus; de me quidem non dubitanter quin omnia de meo consilio et uos fecissetis et cannutius faceret. cetera cuius modi sint ex hoc iudica quod legato tuo uiaticum eripuerunt. quid eos interpretari putas cum hoc faciunt? ad hostem scilicet portari.  o rem miseram! dominum ferre non potuimus, conseruo seruimus. et tamen me quidem fauente magis quam sperante etiam nunc residet spes in uirtute tua. sed ubi sunt copiae? de reliquo malo te ipsum tecum loqui quam nostra dicta cognoscere.  uale.