iii kal .  apr .   43  romae cicero planco etsi satis ex furnio nostro cognoram quae tua uoluntas, quod consilium de re publica esset, tamen tuis litteris lectis  liquidius de toto sensu tuo iudicaui. quam ob rem, quamquam in uno proelio omnia fortuna rei publicae disceptat (quod quidem cum haec legeres iam decretum arbitrabar fore), tamen ipsa fama quae de tua uoluntate percrebruit magnam es laudem consecutus. itaque, si consulem romae habuissemus, declaratum esset ab senatu cum tuis magnis honoribus quam gratus esset conatus et apparatus tuus. cuius rei non modo non praeteriit tempus sed ne maturum quidem etiam nunc meo quidem iudicio fuit. is enim denique honos mihi uideri solet qui non propter spem futuri benefici sed propter magna merita claris uiris defertur et datur.  qua re, sit modo aliqua res publica in qua honos elucere possit, omnibus, mihi crede, amplissimis honoribus abundabis. is autem qui uere appellari potest honos non inuitamentum ad tempus sed perpetuae uirtutis est praemium. quam ob rem, mi plance, incumbe toto pectore ad laudem, subueni patriae, opitulare collegae, omnium gentium consensum et incredibilem conspirationem adiuua. me tuorum consiliorum adiutorem, dignitatis fautorem, omnibus in rebus tibi amicissimum fidelissimumque cognosces. ad eas enim causas quibus inter nos amore sumus, officiis, uetustate coniuncti patriae caritas accessit, eaque effecit ut tuam uitam anteferrem meae. Â iii kal. apr.