et in hoc postremo, quod ex contrario sumitur et in illo primo, quod a similitudine ducitur, per translationem argumento poterimus uti. per similitudinem sic: 'quid ait hic rex atque agamemnon noster, siue, ut crudelitas est, potius atreus?'  ex contrario, ut si quem impium, qui patrem uerberarit, aenean uocemus, intemperantem et adulterum ippolytum nominemus.   haec sunt fere, quae dicenda uidebantur de uerborum exornationibus. nunc res ipsa monet, ut deinceps ad sententiarum exornationes transeamus. [m. tulli ciceronis ad herennium liber ui]  distributio est, cum in plures res aut personas negotia quaedam certa dispertiuntur, hoc modo: 'qui uestrum, iudices, nomen senatus diligit, hunc oderit necesse est; petulantissime enim semper iste obpugnauit senatum. qui equestrem locum splendidissimum cupit esse in ciuitate, is oportet istum maximae poenae dedisse uelit, ne iste sua turpitudine ordini honestissimo maculae atque dedecori sit. qui parentis habetis, ostendite istius supplicio uobis homines impios non placere. quibus liberi sunt, statuite exemplum, quantae poenae sint in ciuitate hominibus istiusmodi conparatae.' item: 'senatus est officium consilio ciuitatem iuuare; magistratus est officium opera et diligentia consequi senatus uoluntatem; populi est officium res optumas et homines idoneos maxime suis sententiis deligere et probare.'  et: 'accusatoris officium est inferre crimina; defensoris diluere et propulsare; testis dicere, quae sciat aut audierit; quaesitoris est unum quemque horum in officio suo continere. quare, l. cassi, si testem, praeterquam quod sciat aut audierit, argumentari et coniectura prosequi patieris, ius accusatoris cum iure testimonii commiscebis, testis inprobi cupiditatem confirmabis, reo duplicem defensionem parabis.' 