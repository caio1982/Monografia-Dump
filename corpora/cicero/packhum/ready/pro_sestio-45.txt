homines graeci quos antea nominaui, inique a suis ciuibus damnati atque expulsi, tamen, quia bene sunt de suis ciuitatibus meriti, tanta hodie gloria sunt non in graecia solum sed etiam apud nos atque in ceteris terris, ut eos a quibus illi oppressi sint nemo nominet, horum calamitatem dominationi illorum omnes anteponant. quis carthaginiensium pluris fuit hannibale consilio, uirtute, rebus gestis, qui unus cum tot imperatoribus nostris per tot annos de imperio et de gloria decertauit? hunc sui ciues e ciuitate eiecerunt: nos etiam hostem litteris nostris et memoria uidemus esse celebratum. qua re imitemur nostros brutos, camillos, ahalas, decios, curios, fabricios, maximos, scipiones, lentulos, aemilios, innumerabilis alios qui hanc rem publicam stabiliuerunt; quos equidem in deorum immortalium coetu ac numero repono. amemus patriam, pareamus senatui, consulamus bonis; praesentis fructus neglegamus, posteritatis gloriae seruiamus; id esse optimum putemus quod erit rectissimum; speremus quae uolumus, sed quod acciderit feramus; cogitemus denique corpus uirorum fortium magnorum hominum esse mortale, animi uero motus et uirtutis gloriam sempiternam; neque hanc opinionem si in illo san ctissimo hercule consecratam uidemus, cuius corpore ambusto uitam eius et uirtutem immortalitas excepisse dicatur, minus existimemus eos qui hanc tantam rem publicam suis consiliis aut laboribus aut auxerint aut defenderint aut seruarint esse immortalem gloriam consecutos.  sed me repente, iudices, de fortissimorum et clarissimorum ciuium dignitate et gloria dicentem et plura etiam dicere parantem horum aspectus in ipso cursu orationis repressit. uideo p. sestium, meae salutis, uestrae auctoritatis, publicae causae defensorem, propugnatorem, actorem, reum; uideo hunc praetextatum eius filium oculis lacrimantibus me intuentem; uideo milonem, uindicem uestrae libertatis, custodem salutis meae, subsidium adflictae rei publicae, exstinctorem domestici latrocini, repressorem caedis cotidianae, defensorem templorum atque tectorum, praesidium curiae, sordidatum et reum; uideo p. lentulum, cuius ego patrem deum ac parentem statuo fortunae ac nominis mei, fratris liberorumque nostrorum, in hoc misero squalore et sordibus; cui superior annus idem et uirilem patris et praetextam populi iudicio togam dederit, hunc hoc anno in hac toga rogationis iniustissimae subitam acerbitatem pro patre fortissimo et clarissimo ciui deprecantem. atque hic tot et talium ciuium squalor, hic luctus, hae sordes susceptae sunt propter unum me, quia me defenderunt, quia meum casum luctumque doluerunt, quia me lugenti patriae, flagitanti senatui, poscenti italiae, uobis omnibus orantibus reddiderunt. quod tantum est in me scelus? quid tanto opere deliqui illo die cum ad uos indicia, litteras, confessiones communis exiti detuli, cum parui uobis? ac si scelestum est amare patriam, pertuli poenarum satis: euersa domus est, fortunae  uexatae, dissipati liberi, raptata coniunx, frater optimus, incredibili pietate, amore inaudito, maximo in squalore uolutatus est ad pedes inimicissimorum; ego pulsus aris focis deis penatibus, distractus a meis, carui patria, quam, ut leuissime dicam, certe protexeram; pertuli crudelitatem inimicorum, scelus infidelium, fraudem inuidorum. si hoc non est satis, quod haec omnia deleta uidentur reditu meo, multo mihi, multo, inquam, iudices, praestat in eandem illam recidere fortunam quam tantam importare meis defensoribus et conseruatoribus calamitatem. an ego in hac urbe esse possim, his pulsis qui me huius urbis compotem fecerunt? non ero, non potero esse, iudices; neque hic umquam puer, qui his lacrimis qua sit pietate declarat, amisso patre suo propter me, me ipsum incolumem uidebit, nec, quotienscumque me uiderit, ingemescet ac pestem suam ac patris sui se dicet uidere. ego uero hos in omni fortuna, quaecumque erit oblata, complectar, nec me ab iis quos meo nomine sordidatos uidetis umquam ulla fortuna diuellet; neque eae nationes quibus me senatus commendauit, quibus de me gratias egit, hunc exsulem propter me sine me uidebunt. sed haec di immortales, qui me suis templis aduenientem receperunt stipatum ab his uiris et p. lentulo consule, atque ipsa res publica, qua nihil est sanctius, uestrae potestati, iudices, commiserunt. uos hoc iudicio omnium bonorum mentis confirmare, improborum reprimere potestis, uos his ciuibus uti optimis, uos me reficere et renouare rem publicam. qua re uos obtestor atque obsecro ut, si me saluum esse uoluistis, eos conseruetis per quos me reciperauistis. 