uides, credo, ut epicurus cupiditatum genera diuiserit, non nimis fortasse subtiliter, utiliter tamen: partim esse naturales et necessarias, partim naturales et non necessarias, partim neutrum; necessarias satiari posse paene nihilo; diuitias enim naturae esse parabiles; secundum autem genus cupiditatum nec ad potiendum difficile esse censet nec uero ad carendum; tertias, quod essent plane inanes neque necessitatem modo, sed ne naturam quidem attingerent, funditus eiciendas putauit. hoc loco multa ab epicureis disputantur, eaeque uoluptates singillatim extenuantur, quarum genera non contemnunt, <non> quaerunt ta men copiam. nam et obscenas uoluptates, de quibus multa ab illis habetur oratio, facilis communis in medio sitas esse dicunt, easque si natura requirat, non genere aut loco aut ordine, sed forma aetate figura metiendas putant, ab isque abstinere minime esse difficile, si aut ualetudo aut officium aut fama postulet, omninoque genus hoc uoluptatum optabile esse, si non obsit, prodesse numquam. totumque hoc de uoluptate sic ille praecipit, ut uoluptatem ipsam per se, quia uoluptas sit, semper optandam <et> expetendam putet, eademque ratione dolorem ob id ipsum, quia dolor sit, semper esse fugiendum; itaque hac usurum compensatione sapientem, <ut> et uoluptatem fugiat, si ea maiorem dolorem effectura sit, et dolorem suscipiat maiorem efficientem uoluptatem; omniaque iucunda, quamquam sensu corporis iudicentur, ad animum referri tamen. quocirca corpus gaudere tam diu, dum praesentem sentiret uoluptatem, animum et praesentem percipere pariter cum corpore et prospicere uenientem nec praeteritam praeterfluere sinere. ita perpetuas et contextas uoluptates in sapiente fore semper, cum expectatio speratarum uoluptatum <cum> perceptarum memoria iungeretur. atque his similia ad uictum etiam transferuntur, extenuaturque magnificentia et sumptus epularum, quod paruo cultu natura contenta sit. etenim quis hoc non uidet, desideriis omnia ista condiri? darius in fuga cum aquam tur bidam et cadaueribus inquinatam bibisset, negauit umquam se bibisse iucundius. numquam uidelicet sitiens biberat. nec esuriens ptolomaeus ederat; cui cum peragranti aegyptum comitibus non consecutis cibarius in casa panis datus esset, nihil uisum est illo pane iucundius. socraten ferunt, cum usque ad uesperum contentius ambularet quaesitumque esset ex eo, quare id faceret, respondisse se, quo melius cenaret, obsonare ambulando famem. quid? uictum lacedaemoniorum in philitiis nonne uidemus? ubi cum tyrannus cenauisset dionysius, negauit se iure illo nigro, quod cenae caput erat, delectatum. tum is qui illa coxerat: 'minime mirum; condimenta enim defuerunt.' 'quae tandem?' inquit ille. 'labor in uenatu, sudor, cursus ad eurotam, fames, sitis. his enim rebus lacedaemoniorum epulae condiuntur.' atque hoc non ex hominum more solum, sed etiam ex bestiis intellegi potest, quae, ut quicquid obiectum est, quod modo a natura non sit alienum, eo contentae non quaerunt amplius. ciuitates quaedam uniuersae more doctae parsimonia delectantur, ut de lacedaemoniis paulo ante diximus. persarum a xenophonte uictus exponitur, quos negat ad panem adhibere quicquam praeter nasturcium. quamquam, si quaedam etiam suauiora natura desideret, quam multa ex terra arboribusque gignuntur cum copia facili, tum  suauitate praestanti! adde siccitatem, quae consequitur hanc continentiam in uictu, adde integritatem ualetudinis; confer sudantis ructantis refertos epulis tamquam opimos boues: tum intelleges, qui uoluptatem maxime sequantur, eos minime consequi, iucunditatemque uictus esse in desiderio, non in satietate. timotheum, clarum hominem athenis et principem ciuitatis, ferunt, cum cenauisset apud platonem eoque conuiuio admodum delectatus esset uidissetque eum postridie, dixisse: 'uestrae quidem cenae non solum in praesentia, sed etiam postero die iucundae sunt.' quid quod ne mente quidem recte uti possumus multo cibo et potione completi? est praeclara epistula platonis ad dionis propinquos, in qua scriptum est his fere uerbis: 'quo cum uenissem, uita illa beata, quae ferebatur, plena italicarum syracusiarumque mensarum, nullo modo mihi placuit, bis in die saturum fieri nec umquam pernoctare solum ceteraque, quae comitantur huic uitae, in qua sapiens nemo efficietur umquam, moderatus uero multo minus. quae enim natura tam mirabiliter temperari potest?' quo modo igitur iucunda uita potest esse, a qua absit prudentia, absit moderatio? ex quo sardanapalli, opulentissimi syriae regis, error adgnoscitur, qui incidi iussit in busto: 'haec habeo, quae edi, quaeque exsaturata libido hausit; at illa iacent multa et praeclara relicta.'  'quid aliud' inquit aristoteles 'in bouis, non in regis sepulcro inscriberes? haec habere se mortuum dicit, quae ne uiuus quidem diutius habebat quam fruebatur.' cur igitur diuitiae desiderentur, aut ubi paupertas beatos esse non sinit? signis, credo, tabulis studes. si quis est qui his delectetur, nonne melius tenues homines fruuntur quam illi qui is abundant? est enim earum rerum omnium <in> nostra urbe summa in publico copia. quae qui priuatim habent, nec tam multa et raro uident, cum in sua rura uenerunt; quos tamen pungit aliquid, cum, illa unde habeant, recordantur. dies deficiat, si uelim paupertatis causam defendere. aperta enim res est, et cotidie nos ipsa natura admonet, quam paucis, quam paruis rebus egeat, quam uilibus. 