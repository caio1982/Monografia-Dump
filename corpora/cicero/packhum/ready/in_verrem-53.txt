at enim ad uerrem pecunia ista non peruenit. quae ista defensio est? utrum adseueratur in hoc an temptatur? mihi enim res noua est. uerres calumniatorem adponebat, uerres adesse iubebat, uerres cognoscebat, uerres iudicabat; pecuniae maximae dabantur; qui dabant causas obtinebant. tu mihi ita defendas, 'non est ista uerri numerata pecunia?' adiuuo te; mei quoque testes idem dicunt; uolcatio dicunt sese dedisse. quae uis erat in uolcatio tanta ut hs  cccc  milia duobus hominibus auferret? ecquis uolcatio, si sua sponte uenisset, unam libellam dedisset? ueniat nunc, experiatur: tecto recipiet nemo. at ego amplius dico: hs quadringentiens cepisse te arguo contra leges; nego tibi ipsi ullum nummum esse numeratum; sed cum ob tua decreta, ob edicta, ob imperia, ob  iudicia pecuniae dabantur, non erat quaerendum cuius manu numerarentur, sed cuius iniuria cogerentur. comites illi tui delecti manus erant tuae; praefecti, scribae, accensi, medici, haruspices, praecones manus erant tuae; ut quisque te maxime cognatione adfinitate necessitudine aliqua attingebat, ita maxime manus tua putabatur; cohors tota illa, quae plus mali siciliae dedit quam si centum cohortes fugitiuorum fuissent, tua manus sine controuersia fuit. quicquid ab horum quopiam captum est, id non modo tibi datum, sed tua manu numeratum iudicari necesse est. nam si hanc defensionem probabitis, 'non accepit ipse,' licet omnia de pecuniis repetundis iudicia tollatis. nemo umquam reus tam nocens adducetur qui ista defensione non possit uti; etenim cum uerres utatur, quis erit umquam posthac reus tam perditus qui non ad q. muci innocentiam referatur, si cum isto conferatur? neque nunc tam isti mihi uerrem defendere uidentur quam in uerre defensionis temptare rationem. 