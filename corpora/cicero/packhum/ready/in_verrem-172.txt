haec ego, iudices, non auderem proferre, ni uererer ne forte plura de isto ab aliis in sermone quam a me in iudicio uos audisse diceretis. quis enim est qui de hac officina, qui de uasis aureis, qui de istius pallio non audierit? quem uoles e conuentu syracusano uirum bonum nominato; producam; nemo erit quin hoc se audisse aut uidisse dicat. o tempora, o mores! nihil nimium uetus proferam. sunt uestrum aliquam multi qui l. pisonem cognorint, huius l. pisonis, qui praetor fuit, patrem. ei cum esset in hi spania praetor, qua in prouincia occisus est, nescio quo pacto, dum armis exercetur, anulus aureus quem habebat fractus et comminutus est. cum uellet sibi anulum facere, aurificem iussit uocari in forum ad sellam cordubae et palam appendit aurum; hominem in foro iubet sellam ponere et facere anulum omnibus praesentibus. nimium fortasse dicet aliquis hunc diligentem; hactenus reprehendet, si qui uolet, nihil amplius. uerum fuit ei concedendum; filius enim l. pisonis erat, eius qui primus de pecuniis repetundis legem tulit. ridiculum est me nunc de uerre dicere, cum de pisone frugi dixerim; uerum tamen quantum intersit uidete. iste cum aliquot abacorum faceret uasa aurea, non laborauit quid non modo in sicilia uerum etiam romae in iudicio audiret: ille in auri semuncia totam hispaniam scire uoluit unde praetori anulus fieret. nimirum ut hic nomen suum comprobauit, sic ille cognomen.  nullo modo possum omnia istius facta aut memoria consequi aut oratione complecti: genera ipsa cupio breuiter attingere, ut hic modo me commonuit pisonis anulus quod totum effluxerat. quam multis istum putatis hominibus honestis de digitis anulos abstulisse? numquam dubitauit, quotienscumque alicuius aut gemma aut anulo delectatus est. incredibile dicam, sed ita clarum ut ipsum negaturum non arbitrer. cum ualentio, eius interpreti, epistula agrigento adlata esset, casu signum iste animaduertit in cretula. placuit ei; quaesiuit unde esset epistula; respondit agrigento. iste litteras ad quos solebat misit, ut is anulus ad se primo quoque tempore adferretur. ita litteris istius patri familias, l. titio, ciui romano, anulus de digito detractus est.  