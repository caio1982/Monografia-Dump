haec posteaquam ex illis cognoui, discessi cum fratre e curia, ut nobis absentibus, si quid uellent, decernerent. decernunt statim primum ut cum lucio fratre hospitium publice fieret, quod is eandem uoluntatem erga syracusanos suscepisset quam ego semper habuissem. id non modo tum scripserunt, uerum etiam in aere incisum nobis tradiderunt. ualde hercule te syracusani tui, quos crebro commemorare soles, diligunt, qui cum accusatore tuo satis iustam causam coniungendae necessitudinis putant quod te accusaturus sit et quod inquisitum in te uenerit. postea decernitur, ac non uarie sed prope cunctis sententiis, ut laudatio quae c. uerri decreta esset tolleretur. in eo cum iam non solum discessio facta esset, sed etiam perscriptum atque in tabulas relatum, praetor appellatur. at quis appellat? magistratus aliqui? nemo. senator? ne id quidem. syracusanorum aliqui? minime. quis igitur praetorem appellat? qui quaestor istius fuerat, p. caesetius. o rem ridiculam! o desertum hominem, desperatum, relictum! a magistratu siculo, ne senatus consultum siculi homines facere possent, ne suum ius suis moribus, suis  legibus obtinere possent, non amicus istius, non hospes, non denique aliquis siculus, sed quaestor populi romani praetorem appellat! quis hoc uidit, quis audiuit? praetor aequus et sapiens dimitti iubet senatum. concurrit ad me maxima multitudo. primum senatores clamare sibi eripi ius, eripi libertatem, populus senatum laudare, gratias agere, ciues romani a me nusquam discedere. quo quidem die nihil aegrius factum est multo labore meo quam ut manus ab illo appellatore abstinerentur.  cum ad praetorem in ius adissemus, excogitat sane acute quid decernat; nam ante quam uerbum facerem, de sella surrexit atque abiit. itaque tum de foro, cum iam aduesperasceret, discessimus. postridie mane ab eo postulo ut syracusanis liceret senatus consultum, quod pridie fecissent, mihi reddere. ille enim uero negat et ait indignum facinus esse quod ego in senatu graeco uerba fecissem; quod quidem apud graecos graece locutus essem, id ferri nullo modo posse. respondi homini ut potui, ut debui, ut uolui. cum multa tum etiam hoc <me> memini dicere, facile esse perspicuum quantum inter hunc et illum numidicum, uerum ac germanum metellum, interesset; illum noluisse sua laudatione iuuare l. lucullum, sororis uirum, quicum optime conuenisset, hunc homini alienissimo a ciuitatibus laudationes per uim et metum comparare. quod ubi intellexi, multum apud illum recentis nuntios, multum tabellas non commendaticias sed tributarias ualuisse, admonitu ipsorum syracusanorum impetum in eas tabulas facio in quibus senatus consultum perscripserant. ecce autem noua turba atque rixa, ne tamen istum omnino syracusis sine amicis, sine hospitibus, plane nudum esse ac  desertum putetis! retinere incipit tabulas theomnastus quidam, homo ridicule insanus, quem syracusani theoractum uocant; qui illic eius modi est ut eum pueri sectentur, ut omnes cum loqui coepit inrideant. huius tamen insania, quae ridicula est aliis, mihi tum molesta sane fuit; nam cum spumas ageret in ore, oculis arderet, uoce maxima uim me sibi adferre clamaret, copulati in ius peruenimus. hic ego postulare coepi ut mihi tabulas obsignare ac deportare liceret; ille contra dicere, negare esse illud senatus consultum in quo praetor appellatus esset, negare id mihi tradi oportere. ego legem recitare, omnium mihi tabularum et litterarum fieri potestatem; ille furiosus urgere nihil ad se nostras leges pertinere. praetor intellegens negare sibi placere, quod senatus consultum ratum esse non deberet, id me romam deportare. quid multa? nisi uehementius homini minatus essem, nisi legis sanctionem poenamque recitassem, tabularum mihi potestas facta non esset. ille autem insanus, qui pro isto uehementissime contra me declamasset, postquam non impetrauit, credo, ut in gratiam mecum rediret, libellum mihi dat in quo istius furta syracusana perscripta erant, quae ego antea iam ab aliis cognoram et acceperam. 