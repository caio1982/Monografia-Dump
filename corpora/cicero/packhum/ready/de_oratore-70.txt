illud autem ne quis admiretur, quonam modo haec uulgus imperitorum in audiendo notet, cum in omni genere tum in hoc ipso magna quaedam est uis incredibilisque naturae. omnes enim tacito quodam sensu sine ulla arte aut ratione quae sint in artibus ac rationibus recta ac praua diiudicant; idque cum faciunt in picturis et in signis et in aliis operibus, ad quorum intellegentiam a natura minus habent instru menti, tum multo ostendunt magis in uerborum, numerorum uocumque iudicio; quod ea sunt in communibus infixa sensibus nec earum rerum quemquam funditus natura esse uoluit expertem. itaque non solum uerbis arte positis mouentur omnes, uerum etiam numeris ac uocibus. quotus enim quisque est qui teneat artem numerorum ac modorum? at in eis si paulum modo offensum est, ut aut contractione breuius fieret aut productione longius, theatra tota reclamant. quid, hoc non idem fit in uocibus, ut a multitudine et populo non modo cateruae atque concentus, sed etiam ipsi sibi singuli discrepantes eiciantur? mirabile est, cum plurimum in faciendo intersit inter doctum et rudem, quam non multum differat in iudicando. ars enim cum a natura profecta sit, nisi natura moueat ac delectet, nihil sane egisse uideatur; nihil est autem tam cognatum mentibus nostris quam numeri atque uoces; quibus et excitamur et incendimur et lenimur et languescimus et ad hilaritatem et ad tristitiam saepe deducimur; quorum illa summa uis carminibus est aptior et cantibus, non neglecta, ut mihi uidetur, a numa rege doctissimo maioribusque nostris, ut epularum sollemnium fides ac tibiae saliorumque uersus indicant; maxime autem a graecia uetere celebrata. quibus utinam similibusque de rebus disputari quam de puerilibus his uerborum translationibus maluissetis! uerum ut in uersu uulgus, si est peccatum, uidet, sic, si quid in nostra oratione claudicat, sentit; sed poetae non ignoscit, nobis concedit: taciti tamen omnes non esse illud, quod diximus, aptum perfectumque cernunt. itaque illi ueteres, sicut hodie etiam non nullos uidemus, cum circuitum et  quasi orbem uerborum conficere non possent, nam id quidem nuper uel posse uel audere coepimus, terna aut bina aut non nulli singula etiam uerba dicebant; qui in illa infantia naturale illud, quod aures hominum flagitabant, tenebant tamen, ut et illa essent paria, quae dicerent, et aequalibus interspirationibus uterentur. 