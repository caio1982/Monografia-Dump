vii Kal .  Febr .   49 <CICERO ATTICO SAL.> Iam intellexi tuum aenigma; Oppios enim de Velia succones dices. in eo aestuavi diu. quo aperto reliqua patebant et cum Terentiae summa congruebant.  L. Caesarem vidi Minturnis a. d.  viii  Kal. Febr. mane cum absurdissimis mandatis, non hominem sed scopas solutas, ut id ipsum mihi ille videatur irridendi causa fecisse, qui tantis de rebus huic mandata dederit; nisi forte non dedit et hic sermone aliquo adrepto pro mandatis abusus est.  Labienus, vir mea sententia magnus, Teanum venit a. d. viiii  Kal. ibi Pompeium consulesque convenit. qui sermo fuerit et quid actum sit scribam ad te cum certum sciam. Pompeius a Teano Larinum versus profectus est a. d.  viii  Kal.; eo die mansit Venafri. aliquantum animi videtur nobis attulisse Labienus. sed ego nondum habeo quod ad te ex his locis scribam; ista magis exspecto, quid illinc adferatur, quo pacto de Labieno ferat, quid agat Domitius in Marsis, Iguvi Thermus, P. Attius Cinguli, quae sit populi urbani voluntas,  quae tua coniectura de rebus futuris. haec velim crebro et quid tibi de mulieribus nostris placeat et quid acturus ipse sis scribas.  Si scriberem ipse, longior epistula fuisset, sed dictavi pro- pter lippitudinem.