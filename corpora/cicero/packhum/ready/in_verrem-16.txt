quapropter ego quod ad me attinet, iudices, uici; non enim spolia c. uerris, sed existimationem populi romani concupiui. meum fuit cum causa accedere ad accusandum: quae causa fuit honestior, quam a tam inlustri prouincia defensorem constitui et deligi? rei publicae consulere:  quid tam e re publica quam in tanta inuidia iudiciorum adducere hominem cuius damnatione totus ordo cum populo romano et in laude et in gratia posset esse? ostendere ac persuadere hominem nocentem adductum esse: quis est in populo romano qui hoc non ex priore actione abstulerit, omnium ante damnatorum scelera, furta, flagitia, si unum in locum conferantur, uix cum huius parua parte aequari conferrique posse? uos quod ad uestram famam existimationem salutemque communem pertinet, iudices, prospicite atque consulite: splendor uester facit ut peccare sine summo rei publicae detrimento ac periculo non possitis. non enim potest sperare populus romanus esse alios in senatu qui recte possint iudicare, uos si non potueritis: necesse est, cum de toto ordine desperarit, aliud genus hominum atque aliam rationem iudiciorum requirat. hoc si uobis ideo leuius uidetur quod putatis onus esse graue et incommodum iudicare, intellegere debetis primum interesse utrum id onus uosmet ipsi reieceritis, an, quod probare populo romano fidem uestram et religionem non potueritis, eo uobis iudicandi potestas erepta sit; deinde etiam illud cogitare, quanto periculo uenturi simus ad eos iudices quos propter odium nostri populus romanus de nobis uoluerit iudicare. uerum uobis dicam id quod intellexi, iudices. homines scitote esse quosdam quos tantum odium nostri ordinis teneat ut hoc palam iam dictitent, se istum, quem sciant esse hominem improbissimum, hoc uno nomine absolui uelle ut ab senatu iudicia per ignominiam turpitudinemque auferantur. haec me pluribus uerbis,  iudices, uobiscum agere coegit non timor meus de uestra fide, sed spes illorum noua, quae cum uerrem a porta subito ad iudicium retraxisset, non nulli suspicati sunt non sine causa illius consilium tam repente esse mutatum. 