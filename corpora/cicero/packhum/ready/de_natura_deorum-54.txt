magnae etiam oportunitates ad cultum hominum atque abundantiam aliae aliis in locis reperiuntur. aegyptum nilus inrigat, et cum tota aestate obrutam oppletamque tenuit tum recedit mollitosque et obli matos agros ad serendum relinquit. mesopotamiam fertilem efficit euphrates, in quam quotannis quasi nouos agros inuehit. indus uero, qui est omnium fluminum maximus, non aqua solum agros laetificat et mitigat, sed eos etiam conserit; magnam enim uim seminum secum frumenti similium dicitur deportare. multaque alia in aliis locis commemorabilia proferre possum, multos fertiles agros alios aliorum fructuum. sed illa quanta benignitas naturae, quod tam multa ad uescendum tam uarie tam iucunda gignit, neque ea uno tempore anni, ut semper et nouitate delectemur et copia. quam tempestiuos autem dedit quam salutares non modo hominum sed etiam pecudum generi, is denique omnibus quae oriuntur e terra, uentos etesias; quorum flatu nimii temperantur calores, ab isdem etiam maritimi cursus celeres et certi diriguntur. multa praetereunda sunt et tamen multa dicuntur. enumerari enim non possunt fluminum oportunitates, aestus maritimi â€ multum accedentes et recedentes, montes uestiti atque siluestres, salinae ab ora maritima remotissimae, medicamentorum salutarium plenissumae terrae, artes denique innumerabiles ad uictum et ad uitam necessariae. iam diei noctisque uicissitudo conseruat animantes tribuens aliud agendi tempus aliud quiescendi.  sic undique omni ratione concluditur mente consilioque diuino omnia in hoc mundo ad salutem omnium conseruationemque admirabiliter administrari. 