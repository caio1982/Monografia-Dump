lugent omnes prouinciae, queruntur omnes liberi populi, regna denique etiam omnia de nostris cupiditatibus et iniuriis expostulant; locus intra oceanum iam nullus est neque tam longinquus neque tam reconditus quo non per haec tempora nostrorum hominum libido iniquitasque peruaserit; sustinere iam populus romanus omnium nationum non uim, non arma, non bellum, sed luctum, lacrimas, querimonias non potest. in eius modi re ac moribus, si is qui erit adductus in iudicium, cum manifestis in flagitiis tenebitur, alios eadem fecisse dicet, illi exempla non deerunt: rei publicae salus deerit, si improborum exemplis improbi iudicio ac periculo liberabuntur. placent uobis hominum mores? placet ita geri magistratus ut geruntur? placet socios sic tractari, quod restat, ut per haec tempora tractatos uidetis? cur haec a me opera consumitur? quid sedetis? cur non in media oratione mea consurgitis atque disceditis? uultis autem istorum audacias ac libidines aliqua ex parte resecare? desinite dubitare utrum sit utilius propter multos improbos uni parcere, an unius improbi supplicio multorum improbitatem coercere.  tametsi quae ista sunt exempla multorum? nam cum in causa tanta, cum in crimine maximo dici a defensore coeptum est factitatum esse aliquid, exspectant ii qui audiunt exempla ex uetere memoria, ex monumentis ac litteris, plena dignitatis, plena antiquitatis; haec enim plurimum solent et auctoritatis habere ad probandum et iu cunditatis ad audiendum. africanos mihi et catones et laelios commemorabis et eos fecisse idem dices? quamuis res mihi non placeat, tamen contra hominum auctoritatem pugnare non potero. an, cum eos non poteris, proferes hos recentis, q. catulum patrem, c. marium, q. scaeuolam, m. scaurum, q. metellum? qui omnes prouincias habuerunt et frumentum cellae nomine imperauerunt. magna est hominum auctoritas, et tanta ut etiam delicti suspicionem tegere possit. non habes ne ex his quidem hominibus qui nuper fuerunt ullum auctorem istius aestimationis. quo me igitur aut ad quae exempla reuocas? ab illis hominibus, qui tum uersati sunt in re publica cum et optimi mores erant et hominum existimatio grauis habebatur et iudicia seuera fiebant, ad hanc hominum libidinem ac licentiam me abducis, et, in quos aliquid exempli populus romanus statui putat oportere, ab iis tu defensionis exempla quaeris? non fugio ne hos quidem mores, dum modo ex his ea quae probat populus romanus exempla, non ea quae condemnat sequamur. non circumspiciam, non quaeram foris: habeo iudices tecum principes ciuitatis, p. seruilium et q. catulum, qui tanta auctoritate sunt, tantis rebus gestis, ut in illo antiquissimorum clarissimorumque hominum, de quibus antea dixi, numero reponantur. exempla quaerimus, et ea non antiqua. modo uterque horum exercitum habuit. quaere, hortensi, quoniam te recentia exempla delectant, quid fecerint. itane uero? q. catulus frumento est usus, pecuniam non coegit; p. seruilius quinquennium exercitui cum praeesset et ista ratione innumerabilem pecuniam facere cum posset, non statuit sibi quicquam licere quod non patrem suum, non  auum q. metellum, clarissimum hominem, facere uidisset: c. uerres reperietur qui, quicquid expediat, id licere dicat? quod nemo nisi improbus fecerit, id aliorum exemplo se fecisse defendat? 