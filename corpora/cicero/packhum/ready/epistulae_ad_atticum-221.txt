prid .  non .  mai .   49 <cicero attico sal.> sine dubio errasse nos confitendum est. 'at semel, at una in re'. immo omnia quo diligentius cogitata eo facta sunt imprudentius. 'ἀλλὰ τὰ μὲν προτετύχθαι ἐάσομεν ἀχνύμενοί περ,' in reliquis modo ne ruamus. iubes enim de profectione me prouidere. quid prouideam? ita patent omnia quae accidere possunt ut, ea si uitem, sedendum sit cum dedecore et dolore,  si neglegam, periculum sit ne in manus incidam perditorum. sed uide quantis in miseriis simus: optandum interdum uidetur ut aliquam accipiamus ab istis quamuis acerbam iniuriam, ut tyranno in odio fuisse uideamur. quod si nobis is cursus quem speraram pateret, effecissem aliquid profecto, ut tu optas et hortaris, dignum nostra mora. sed mirificae sunt custodiae et quidem ille ipse curio suspectus. qua re ui aut clam agendum est, et si ui †forte ne cum tempestate clam autem istis†. in quo si quod σφάλμα, uides quam turpe sit. trahimur, nec fugiendum si quid uiolentius.  de caelio saepe mecum agito nec, si quid habuero tale, dimittam. hispanias spero firmas esse. massiliensium factum cum ipsum per se luculentum est tum mihi argumento est recte esse in hispaniis. minus enim auderent si aliter esset, et scirent; nam et uicini et diligentes sunt. odium autem recte animaduertis significatum <in> theatro. legiones etiam has quas in italia assumpsit alienissimas esse uideo. sed tamen nihil inimicius quam sibi ipse. illud recte times ne ruat. si desperarit, certe ruet; quo magis efficiendum aliquid est, fortuna uelim meliore, animo caeliano. sed primum quidque; quod, qualecumque erit, continuo scies.  nos iuueni, ut rogas, suppeditabimus et peloponnesum ipsam sustinebimus. est enim indoles, modo aliquod †hoc sit ἦθος ἀκίμολον†. quod si adhuc nullum est, esse tamen potest, aut ἀρετὴ non est διδακτόν, quod mihi persuaderi non potest. 