prid .  id .  ian .   49  ad urbem tullius et cicero, terentia, tullia, qq. tironi s. p. d. etsi opportunitatem operae tuae omnibus locis desidero, tamen non tam mea quam tua causa doleo te non ualere. sed quoniam in quartanam conuersa uis est morbi (sic enim scribit curius), spero te diligentia adhibita iam firmiorem fore. modo fac, id quod est humanitatis tuae, ne quid aliud cures hoc tempore nisi ut quam commodissime conualescas. non ignoro quantum ex desiderio labores; sed erunt omnia facilia si ualebis. festinare te nolo, ne nauseae molestiam suscipias aeger et periculose hieme nauiges.  ego ad urbem accessi prid. non. ian. obuiam mihi sic est proditum ut nihil posset fieri ornatius. sed incidi in ipsam flammam ciuilis discordiae, uel potius belli; cui cum cuperem mederi et, ut arbitror, possem, cupiditates certorum hominum (nam ex utraque parte sunt qui pugnare cupiant) impedimento mihi fuerunt. omnino et ipse caesar, amicus noster, minacis ad senatum et acerbas litteras miserat et erat adhuc impudens, qui exercitum et prouinciam inuito senatu teneret, et curio meus illum incitabat. antonius quidem noster et q. cassius nulla ui expulsi ad caesarem cum curione profecti erant, postea quam senatus consulibus, praetoribus, tribunis pl. et nobis qui pro consulibus sumus, negotium dederat ut curaremus ne quid res publica detrimenti caperet. numquam maiore in periculo ciuitas fuit, numquam improbi ciues habuerunt paratiorem ducem. omnino ex hac quoque parte diligentissime comparatur. id fit auctoritate et studio pompei nostri, qui caesarem sero coepit timere.   nobis inter has turbas senatus tamen frequens flagitauit triumphum; sed lentulus consul, quo maius suum beneficium faceret, simul atque expedisset quae essent necessaria de re publica dixit se relaturum. nos agimus nihil cupide eoque est nostra pluris auctoritas. italiae regiones discriptae sunt, quam quisque partem tueretur. nos capuam sumpsimus.  haec te scire uolui. tu etiam atque etiam cura ut ualeas litterasque ad me mittas quotienscumque habebis cui des.  etiam atque etiam uale. Â d. prid. id. ian.