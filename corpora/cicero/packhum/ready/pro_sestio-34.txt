uenio ad comitia, siue magistratuum placet siue legum. leges uidemus saepe ferri multas. omitto eas quae feruntur ita uix ut quini, et ii ex aliena tribu, qui suffragium ferant reperiantur. de me, quem tyrannum atque ereptorem libertatis esse dicebat illa ruina rei publicae, dicit se legem tulisse. quis est qui se, cum contra me ferebatur, inisse suffragium confiteatur? cum autem de me eodem ex senatus consulto comitiis centuriatis ferebatur, quis est qui non profiteatur se adfuisse et suffragium de salute mea tulisse? utra igitur causa popularis debet uideri: in qua omnes honestates ciuitatis, omnes aetates, omnes ordines una consentiunt, an in qua furiae concitatae tamquam ad funus rei publicae conuolant? an sicubi aderit gellius, homo et fratre indignus, uiro clarissimo atque optimo consule, et ordine equestri, cuius ille ordinis nomen retinet, ornamenta confecit, id erit populare? 'est enim homo iste populo romano deditus.' nihil uidi magis; qui, cum eius adulescentia in amplissimis honoribus summi uiri, l. philippi uitrici, florere potuisset, usque eo non fuit popularis ut bona solus comesset; deinde ex impuro adulescente et petulante, postea quam rem paternam ab idiotarum diuitiis ad philosophorum reculam perduxit, graeculum se atque otiosum putari uoluit, studio litterarum se subito dedidit. nihil sane <actaei> iuuabant  anagnostae, libelli pro uino etiam saepe oppignerabantur; manebat insaturabile abdomen, copiae deficiebant. itaque semper uersabatur in spe rerum nouarum, otio et tranquillitate rei publicae consenescebat.  ecquae seditio umquam fuit in qua non ille princeps? ecqui seditiosus cui ille non familiaris? ecquae turbulenta contio cuius ille non concitator? cui bene dixit umquam bono? bene dixit? immo quem fortem et bonum ciuem non petulantissime est insectatus? qui, ut credo, non libidinis causa, sed ut plebicola uideretur, libertinam duxit uxorem. is de me suffragium tulit, is adfuit, is interfuit epulis et gratulationibus parricidarum; in quo tamen est me ultus, cum illo ore inimicos est meos sauiatus. qui quasi mea culpa bona perdiderit, ita ob eam ipsam causam est mihi inimicus, quia nihil habet. utrum ego tibi patrimonium eripui, gelli, an tu comedisti? quid? tu meo periculo, gurges ac uorago patrimoni, helluabare, ut, si ego consul rem publicam contra te et gregalis tuos defendissem, in ciuitate esse me nolles? te nemo tuorum uidere uult, omnes aditum, sermonem, congressum tuum fugiunt: te sororis filius postumius, adulescens grauis, senili iudicio, notauit, cum in magno numero tutorem liberis non instituit. sed elatus odio et meo et rei publicae nomine, quorum ille utri sit inimicior nescio, plura dixi quam dicendum fuit in furiosissimum atque egentissimum ganeonem. illuc reuertor: contra me cum sit actum, capta urbe atque oppressa, gellium, firmidium, titium, eiusdem modi furias illis mercennariis gregibus duces et auctores fuisse, cum ipse lator nihil ab horum turpitudine, audacia, sordibus abhorreret. at cum de  dignitate mea ferebatur, nemo sibi nec ualetudinis excusationem nec senectutis satis iustam putauit; nemo fuit qui se non rem publicam mecum simul reuocare in suas sedis arbitraretur. 