prid .  id .  mart .   45 <cicero attico sal.> est hic quidem locus amoenus et in mari ipso, qui et antio et circeis aspici possit; sed ineunda nobis ratio est quem ad modum in omni mutatione dominorum, quae innumerabiles fieri possunt in infinita posteritate, si modo haec stabunt, illud quasi consecratum remanere possit. equidem iam nihil egeo uectigalibus et paruo contentus esse possum. cogito interdum trans tiberim hortos aliquos parare et quidem ob hanc causam maxime. nihil enim uideo quod tam celebre esse possit. sed quos, coram uidebimus, ita tamen ut hac aestate fanum absolutum sit. tu tamen cum apella chio confice de columnis.  de cocceio et libone quae scribis approbo, maxime quae de iudicatu meo. de sponsu, si quid perspexeris; et tamen quid procuratores cornifici dicant uelim scire, ita ut in ea re te, cum tam occupatus sis, non multum operae uelim ponere. de antonio balbus quoque ad me cum oppio conscripsit idque tibi placuisse ne perturbarer. illis egi gratias. te tamen, ut iam ante ad te scripsi, scire uolo me neque isto nuntio esse perturbatum nec iam ullo perturbatum iri.  pansa si hodie, ut putabas, profectus est, posthac iam incipito scribere ad me de bruti aduentu quid exspectes, id est quos ad dies. id, si scies ubi iam sit, facile coniectura adsequere.  quod ad tironem de terentia scribis, obsecro te, mi attice, suscipe totum negotium. uides et officium agi meum quoddam, cui tu es conscius, et, ut non nulli putant, ciceronis rem.  me quidem id multo magis mouet, quod mihi est et sanctius et antiquius, praesertim cum hoc alterum neque sincerum neque firmum putem fore.