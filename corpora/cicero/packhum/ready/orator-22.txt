et quoniam in omnibus quae ratione docentur et uia primum constituendum est quid quidque sit— nisi enim inter eos qui disceptant conuenit quid sit  illud quod ambigitur, nec recte disseri unquam nec ad exitum perueniri potest—explicanda est saepe uerbis mens nostra de quaque re atque inuoluta rei notitia definiundo aperiunda est, siquidem est definitio oratio, quae quid sit id de quo agitur ostendit quam breuissime. tum, ut scis, explicato genere cuiusque rei uidendum est quae sint eius generis siue formae siue partes, ut in eas tribuatur omnis oratio. erit igitur haec facultas in eo quem uolumus esse eloquentem, ut definire rem possit nec id faciat tam presse et anguste quam in illis eruditissimis disputationibus fieri solet, sed cum explanatius tum etiam uberius et ad commune iudicium popularemque intellegentiam accommodatius. idemque etiam, cum res postulabit, genus uniuersum in species certas, ut nulla neque praetermittatur neque redundet, partietur ac diuidet. quando autem id faciat aut quo modo, nihil ad hoc tempus, quoniam, ut supra dixi, iudicem esse me, non doctorem uolo. 