c .  mai .   56(?)  in tusculano uel formiano marcus quinto fratri salutem tu metuis ne me interpelles? primum, si in isto essem, tu scis quid sit interpellare otiantem. sed mehercule mihi docere uideris istius generis humanitatem, qua quidem ego nihil utor abs te. tu uero ut me et appelles et interpelles et obloquare et colloquare uelim. quid enim mihi suauius? non mehercule quisquam μουσοπάτακτος libentius sua recentia poemata legit quam ego te audio quacumque de re, publica priuata, rustica urbana. sed mea factum est insulsa uerecundia ut te proficiscens non tollerem. opposuisti semel ἀν<αν>τί<λ>εκτον causam, ciceronis nostri ualetudinem: conticui. iterum cicerones: quieui. nunc mihi iucunditatis plena epistula hoc adspersit molestiae, quod uideris ne mihi molestus esses ueritus esse atque etiam nunc uereri. litigarem tecum, si fas esset; sed mehercule, istuc si umquam suspicatus ero—nihil dicam aliud nisi uerebor ne quando ego tibi, cum sum una, molestus sim. uideo te ingemuisse. sic fit: 'εἰ δείν’ ἔφησας'—numquam enim dicam 'ἔδρασας.'  marium autem nostrum in lecticam mehercule coniecissem—non illam regis ptolomaei asicianam; memini enim, cum hominem portarem ad baias neapoli octaphoro asiciano machaerophoris centum sequentibus, miros risus  nos edere cum ille ignarus sui comitatus repente aperuit lecticam et paene ille timore, ego risu corrui. hunc, ut dico, certe sustulissem, ut aliquando subtilitatem ueteris urbanitatis et humanissimi sermonis attingerem. sed hominem infirmum in uillam apertam ac ne rudem quidem etiam nunc inuitare nolui. hoc uero mihi peculiare fuerit, hic etiam isto frui; nam illorum praediorum scito mihi uicinum marium lumen esse. apud anicium uide<bi>mus ut paratum sit. nos enim ita philologi sumus ut uel cum fabris habitare possimus. habemus hanc philosophiam non ab hymetto sed ab arce nostra. marius et ualetudine est et natura imbecillior. de interpellatione, tantum sumam a uobis temporis ad scribendum quantum dabitis. utinam nihil detis, ut potius uestra iniuria quam ignauia mea cessem!  de re publica nimium te laborare doleo et meliorem ciuem esse quam philoctetam, qui accepta iniuria ea spectacula quaerebat quae tibi acerba esse uideo. amabo te, aduola; consolabor te et omnem abstergebo dolorem. et adduc, si me amas, marium. sed approperate. hortus domi est.