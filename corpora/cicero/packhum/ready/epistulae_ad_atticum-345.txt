uii kal .  iun .   45 <cicero attico sal.> hortos quoniam hodie eras inspecturus, quid uisum tibi sit cras scilicet. de faberio autem, cum uenerit.  de epistula ad caesarem, iurato mihi crede, non possum; nec me turpitudo deterret, etsi maxime debebat. quam enim turpis est adsentatio, cum uiuere ipsum turpe sit nobis! sed ut coepi, non me hoc turpe deterret (ac uellem quidem; essem  enim qui esse debebam), sed in mentem nihil uenit. nam quae sunt ad alexandrum hominum eloquentium et doctorum suasiones uides quibus in rebus uersentur. adulescentem incensum cupiditate uerissimae gloriae, cupientem sibi aliquid consili dari quod ad laudem sempiternam ualeret, cohortantur ad decus. non deest oratio. ego quid possum? tamen nescio quid e quercu exsculpseram quod uideretur simile simulacri. in eo quia non nulla erant paulo meliora quam ea quae fiunt et facta sunt, reprehenduntur; quod me minime paenitet. si enim peruenissent istae litterae, mihi crede, nos paeniteret. quid? tu non uides ipsum illum aristoteli discipulum, summo ingenio, summa modestia, postea quam rex appellatus sit, superbum, crudelem, immoderatum fuisse? quid? tu hunc de pompa, quirini contubernalem, his nostris moderatis epistulis laetaturum putas? ille uero potius non scripta desideret quam scripta non probet. postremo ut uolet. abiit illud quod tum me stimulabat cum tibi dabam πρόβλημα Ἀρχιμήδειον. multo mehercule magis nunc opto casum illum quam tum timebam, uel quem libebit.  nisi quid te aliud impediet, mi optato ueneris. nicias a dolabella magno opere arcessitus (legi enim litteras), etsi inuito me tamen eodem me auctore, profectus est.  hoc manu mea. cum quasi alias res quaererem de philologis e nicia, incidimus in talnam. ille de ingenio nihil nimis, modestum et frugi. sed hoc mihi non placuit: se scire aiebat ab eo nuper petitam cornificiam, quinti filiam, uetulam sane et multarum nuptiarum; non esse probatum mulieribus, quod ita reperirent, rem non maiorem  dccc . hoc putaui te scire oportere. 