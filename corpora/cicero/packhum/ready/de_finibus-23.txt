omnis autem in quaerendo, quae uia quadam et ratione habetur, oratio praescribere primum debet ut quibusdam in formulis  ea res agetur , ut, inter quos disseritur, conueniat quid sit id, de quo disseratur. hoc positum in phaedro a platone probauit epicurus sensitque in omni disputatione id fieri oportere. sed quod proximum fuit non uidit. negat enim definiri rem placere, sine quo fieri interdum non potest, ut inter eos, qui ambigunt, conueniat quid sit id, de quo agatur, uelut in hoc ipso, de quo nunc disputamus. quaerimus enim finem bonorum. possumusne hic scire qualis sit, nisi contulerimus inter nos, cum finem bonorum dixerimus, quid finis, quid etiam sit ipsum bonum? atqui haec patefactio quasi rerum opertarum, cum quid quidque sit aperitur, definitio est. qua tu etiam inprudens utebare non numquam. nam hunc ipsum siue finem siue extremum siue ultimum definiebas id esse, quo omnia, quae recte fierent, referrentur neque id ipsum usquam referretur. praeclare hoc quidem. bonum ipsum etiam quid esset, fortasse, si opus fuisset, definis ses aut quod esset natura adpetendum aut quod prodesset aut quod iuuaret aut quod liberet modo. nunc idem, nisi molestum est, quoniam tibi non omnino displicet definire et id facis, cum uis, uelim definias quid sit uoluptas, de quo omnis haec quaestio est.  quis, quaeso, inquit, est, qui quid sit uoluptas nesciat, aut qui, quo magis id intellegat, definitionem aliquam desideret?  me ipsum esse dicerem, inquam, nisi mihi uiderer habere bene cognitam uoluptatem et satis firme conceptam animo atque comprehensam. nunc autem dico ipsum epicurum nescire et in eo nutare eumque, qui crebro dicat diligenter oportere exprimi quae uis subiecta sit uocibus, non intellegere interdum, quid sonet haec uox uoluptatis, id est quae res huic uoci subiciatur. 