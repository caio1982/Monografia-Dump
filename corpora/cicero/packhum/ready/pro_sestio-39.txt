et quoniam huc me prouexit oratio, histrio casum meum totiens conlacrimauit, cum ita dolenter ageret causam meam ut uox eius illa praeclara lacrimis impediretur; neque poetae, quorum ego semper ingenia dilexi, tempori meo defuerunt; eaque populus romanus non solum plausu sed etiam gemitu suo comprobauit. utrum igitur haec aesopum potius pro me aut accium dicere oportuit, si populus romanus liber esset, an principes ciuitatis? nominatim sum appellatus in bruto: túllius, qui líbertatem cíuibus stabilíuerat. miliens reuocatum est. parumne uidebatur populus romanus iudicare id a me et a senatu esse constitutum quod perditi ciues sublatum per nos criminabantur? maximum uero populi romani iudicium uniuersi consessu gladiatorio declaratum est; erat enim munus scipionis, dignum et eo ipso et illo metello cui dabatur. id autem spectaculi genus erat quod omni frequentia atque omni genere hominum celebratur, quo multitudo maxime delectatur. in hunc consessum p. sestius tribunus plebis, cum ageret nihil aliud in eo  magistratu nisi meam causam, uenit et se populo dedit non plausus cupiditate, sed ut ipsi inimici nostri uoluntatem uniuersi populi uiderent: uenit, ut scitis, a columna maenia: tantus est ex omnibus spectaculis usque a capitolio, tantus ex fori cancellis plausus excitatus, ut numquam maior consensio aut apertior populi romani uniuersi fuisse ulla in causa diceretur. ubi erant tum illi contionum moderatores, legum domini, ciuium expulsores? aliusne est aliquis improbis ciuibus peculiaris populus, cui nos offensi inuisique fuerimus?  equidem existimo nullum tempus esse frequentioris populi quam illud gladiatorium, neque contionis ullius neque uero ullorum comitiorum. haec igitur innumerabilis hominum multitudo, haec populi romani tanta significatio sine ulla uarietate uniuersi, cum illis ipsis diebus de me actum iri putaretur, quid declarauit nisi optimorum ciuium salutem et dignitatem populo romano caram esse uniuerso? at uero ille praetor, qui de me non patris, aui, proaui, maiorum denique suorum omnium, sed graeculorum instituto contionem interrogare solebat, 'uelletne me redire,' et, cum erat reclamatum semiuiuis mercennariorum uocibus, populum romanum negare dicebat, is, cum cotidie gladiatores spectaret, numquam est conspectus cum ueniret. emergebat subito, cum sub tabulas subrepserat, ut matér, te appello dicturus uideretur; itaque illa uia latebrosior, qua spectatum ille ueniebat, appia iam uocabatur; qui tamen quoquo tempore conspectus erat, non modo gladiatores sed equi ipsi gladiatorum repentinis sibilis extimescebant. uidetisne igitur quantum <intersit> inter populum romanum et contionem? dominos contionum omni odio populi  notari, quibus autem consistere in operarum contionibus non liceat, eos omni populi romani significatione decorari? 