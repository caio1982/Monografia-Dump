ui non .  mai .   49   ( § 10) cicero attico sal. et res ipsa monebat et tu ostenderas et ego uidebam de iis rebus quas intercipi periculosum esset finem inter nos scribendi fieri tempus esse. sed cum ad me saepe mea tullia scribat orans ut quid in hispania geratur exspectem et semper adscribat idem uideri tibi idque ipse etiam ex tuis litteris intellexerim, non puto esse alienum me ad te quid de ea re sentiam scribere.  consilium istuc tunc esset prudens, ut mihi uidetur, si nostras rationes ad hispaniensem casum accommodaturi essemus; quod fieri * * * . necesse est enim aut, id quod maxime uelim, pelli istum ab hispania aut trahi id bellum aut istum, ut confidere uidetur, apprehendere hispanias. si pelletur, quam gratus aut quam honestus tum erit ad pompeium noster aduentus, cum ipsum curionem ad eum transiturum putem? si trahitur bellum, quid exspectem aut quam diu? relinquitur ut, si uincimur in hispania, quiescamus. id ego contra puto. istum enim uictorem magis relinquendum puto quam uictum, et dubitantem magis quam fidentem suis rebus. nam  caedem uideo si uicerit et impetum in priuatorum pecunias et exsulum reditum et tabulas nouas et turpissimorum honores et regnum non modo romano homini sed ne persae quidem cuiquam tolerabile.  tacita esse poterit indignitas nostra? pati poterunt oculi me cum gabinio sententiam dicere, et quidem illum rogari prius? praesto esse clientem tuum cloelium, †cateli† plaguleium, ceteros? sed cur inimicos colligo, qui meos necessarios a me defensos nec uidere in curia sine dolore nec uersari inter eos sine dedecore potero? quid si ne id quidem est exploratum, fore ut mihi liceat? scribunt enim ad me amici eius me illi nullo modo satis fecisse quod in senatum non uenerim. tamenne dubitemus an ei nos etiam cum periculo uenditemus quicum coniuncti ne cum praemio quidem uolu<i>mus esse?  deinde hoc uide, non esse iudicium de tota contentione in hispaniis, nisi forte iis amissis arma pompeium abiecturum putas; cuius omne consilium themistocleum est. existimat enim qui mare teneat eum necesse <esse> rerum potiri. itaque [qui] numquam id egit ut hispaniae per se tenerentur; naualis apparatus ei semper antiquissima cura fuit. nauigabit igitur, cum erit tempus, maximis classibus et ad italiam accedet, in qua nos sedentes quid erimus? nam medios esse iam non licebit. [classibus] aduersabimur igitur? quod maius scelus  aut tantum? denique quid turpius? an qui ualde incumbentis solus tuli scelus, eiusdem cum pompeio et cum reliquis principibus non feram? quod si iam misso officio periculi ratio habenda est, ab illis est periculum si peccaro, ab hoc si recte fecero, nec ullum in his malis consilium periculo uacuum inueniri potest, ut non sit dubium quin turpiter facere cum periculo fugiamus, quod fugeremus etiam cum salute. non simul cum pompeio mare transi[er]imus. omnino <non> potuimus; exstat ratio dierum. sed tamen (fateamur enim quod est) ne con<ten>dimus quidem ut possemus. fefellit ea me res quae fortasse non debuit, sed fefellit: pacem putaui fore. quae si esset, iratum mihi caesarem esse, cum idem amicus esset pompeio, nolui. senseram enim quam idem essent. hoc uerens in hanc tarditatem incidi. sed adsequar omnia si propero: si cunctor, amitto.  et tamen, mi attice, auguria quoque me incitant quaedam spe non dubia nec haec collegi nostri ab atto sed illa platonis de tyrannis. nullo enim modo posse uideo stare istum diutius quin ipse per se etiam languentibus nobis concidat, quippe qui florentis<simus> ac nouus sex, septem diebus ipsi illi egenti ac perditae multitudini in odium acerbissimum uenerit, qui duarum rerum simulationem tam cito amiserit, mansuetudinis in metello, diuitiarum in aerario. iam quibus utatur uel sociis  uel ministris? ii prouincias, ii rem publicam regent quorum nemo duo mensis potuit patrimonium suum gubernare? non sunt omnia colligenda quae tu acutissime perspicis, sed tamen ea pone ante oculos; iam intelleges id regnum uix semenstre esse posse. quod si me fefellerit, feram, sicut multi clarissimi homines in re publica excellentes tulerunt, nisi forte me sardanapali uicem in suo lectulo mori malle censueris quam <in> exsilio themistocleo. qui cum fuisset, ut ait thucydides, τῶν μὲν παρόντων δι’ ἐλαχίστης βουλῆς κράτιστος γνώμων, τῶν δὲ μελλόντων ἐς πλεῖστον τοῦ γενησομένου ἄριστος εἰκαστής, tamen incidit in eos casus quos uitasset si eum nihil fefellisset. etsi is erat, ut ait idem, qui τὸ ἄμεινον καὶ τὸ χεῖρον ἐν τῷ ἀφανεῖ ἔτι ἑώρα μάλιστα, tamen non uidit nec quo modo lacedaemoniorum nec quo modo suorum ciuium inuidiam effugeret nec quid artaxerxi pollice<re>tur. non fuisset illa nox tam acerba africano, sapientissimo uiro, non tam dirus ille dies sullanus callidissimo uiro, c. mario, si nihil utrumque eorum fefellisset. nos tamen hoc confirmamus illo augurio quo diximus, nec nos fallit nec aliter accidet. corruat iste necesse est aut per aduersarios aut ipse per se, qui quidem sibi est aduersarius unus acerrimus. id spero uiuis nobis fore; quamquam tempus est nos de illa perpetua iam, non de hac exigua uita cogitare. sin quid acciderit maturius, haud sane mea multum interfuerit utrum factum [fiat] uideam an futurum esse multo ante uiderim. quae cum ita sint, non est committendum ut iis paream quos contra me senatus, ne quid res publica detrimenti acciperet, armauit.   tibi sunt omnia commendata, quae commendationis meae pro tuo in nos amore non indigent. ne hercule ego quidem reperio quid scribam; sedeo enim πλουδοκῶν. etsi nihil umquam tam fuit scribendum quam nihil mihi umquam ex plurimis tuis iucunditatibus gratius accidisse quam quod meam tulliam suauissime diligentissimeque coluisti. ualde eo ipsa delectata est, ego autem non minus. cuius quidem uirtus mirifica. quo modo illa fert publicam cladem, quo modo domesticas tricas! quantus autem animus in discessu nostro! est στοργή, est summa σύντηξις. tamen nos recte facere et bene audire uult. sed hac super re mi<nu>s, ne meam ipse συμπάθειαν iam euocem.  tu, si quid de hispaniis certius et si quid aliud, dum adsumus, scribes, et ego fortasse discedens dabo ad te aliquid, eo etiam magis quod tullia te non putabat hoc tempore ex italia. cum an<ton>io item est agendum ut cum curione, melitae me uelle esse, ciuili bello nolle interesse. eo uelim tam facili uti possim et tam bono in me quam curione. is ad misenum  ui  non. uenturus dicebatur, id est hodie. sed praemisit mihi odiosas litteras hoc exemplo: