c .  uii id .  mai .   43  in castris pollentiae d. brutus imp. cos. desig. s. d. m. ciceroni iam non ago tibi gratias; cui enim re uix referre possum huic uerbis non patitur res satis fieri. attendere te uolo quae in manibus sunt. qua enim prudentia es, nihil te fugiet, si meas litteras diligenter legeris.  sequi confestim antonium his de causis, cicero, non potui: eram sine equitibus, sine iumentis; hirtium perisse  nesciebam, aquilam perisse [ne]sciebam; caesari non credebam prius quam conuenissem et collocutus essem. hic dies hoc modo abiit. postero die mane a pansa sum accersitus bononiam. cum in itinere essem, nuntiatum mihi est eum mortuum esse. recurri ad meas copiolas; sic enim uere eas appellare possum. sunt extenuatissimae et inopia omnium rerum pessime acceptae. biduo me antonius antecessit, itinera fecit multo maiora fugiens quam ego sequens. ille enim iit passim, ego ordinatim. quacumque iit, ergastula soluit, homines abripuit; constitit nusquam prius quam ad uada uenit. quem locum uolo tibi esse notum. iacet inter appenninum et alpis, impeditissimus ad iter faciendum.  cum abessem ab eo milia passuum xxx et se iam uentidius coniunxisset, contio eius ad me est adlata in qua petere coepit a militibus ut se trans alpis sequerentur; sibi cum m. lepido conuenire. succlamatum est ei frequenter a militibus uentidianis (nam suos ualde quam paucos habet) sibi aut in italia pereundum esse aut uincendum, et orare coeperunt ut pollentiam iter facerent. cum sustinere eos non posset, in posterum diem iter suum contulit.  hac re mihi nuntiata statim quinque cohortis pollentiam praemisi meumque iter eo contuli. hora ante praesidium meum pollentiam uenit quam trebellius cum equitibus. sane quam sum gauisus. in hoc enim uictoriam puto consistere * * *