hoc uero quid est? quam habet rationem non quaero aequitatis, sed ipsius improbitatis atque impudentiae? neque enim est fere quicquam quod homines palam facere audeant in magistratu quamuis improbe, quin eius facti si non bonam, at aliquam rationem adferre soleant. hoc quid est? uenit praetor; frumentum, inquit, me abs te emere oportet. optime. modium denario. benigne ac liberaliter; nam ego ternis hs non possum uendere. mihi frumentum non opus est, nummos uolo. nam sperabam, inquit arator, me ad denarios peruenturum; sed, si ita necesse est, quanti frumentum sit considera. uideo esse binis hs. quid ergo a me tibi nummorum dari potest, cum senatus tibi quaternos hs dederit? quid poscit? attendite et, uos quaeso, simul, iudices, aequitatem praetoris attendite. quaternos hs, quos mihi senatus decreuit et ex aerario dedit, ego habebo et in cistam transferam de fisco. quid postea? quid? pro singulis modiis, quos tibi impero, tu mihi octonos hs dato. qua ratione? quid quaeris rationem? non tantam rationem res habet quantam utilitatem atque praedam. dic, dic, inquit ille, planius. senatus te uoluit mihi nummos, me tibi frumentum dare: tu eos nummos quos mihi senatus dare uoluit ipse habebis; a me, cui singulos denarios a te dari oportuit, binos auferes et huic praedae ac direptioni cellae nomen impones? haec deerat iniuria et haec calamitas aratoribus te praetore qua reliquis fortunis omnibus euerterentur. nam quid esse reliqui poterat ei qui per hanc iniuriam non modo fructum omnem amitteret, sed etiam omne instrumentum uendere  cogeretur? quonam se uerteret? ex quo fructu nummos quos tibi daret inueniret? decumarum nomine tantum erat ablatum quantum uoluntas tulerat aproni: pro alteris decumis emptoque frumento aut nihil datum aut tantum datum quantum reliqui scribae fecerant, aut ultro etiam, id quod didicistis, ablatum. cogantur etiam nummi ab aratore? quo modo, quo iure, quo exemplo? nam cum fructus diripiebantur aratorum atque omni lacerabantur iniuria, uidebatur id perdere arator quod aratro ipse quaesisset, in quo elaborasset, quod agri segetesque extulissent; quibus iniuriis grauissimis tamen illud erat miserum solacium, quod id perdere uidebatur quod alio praetore eodem ex agro reparare posset. nummos uero ut det arator quos non exarat, quos non aratro ac manu quaerit, boues et aratrum ipsum atque omne instrumentum uendat necesse est. non enim debetis hoc cogitare: habet idem in nummis, habet in urbanis praediis. nam cum aratori aliquid imponitur, non hominis si quae sunt praeterea facultates, sed arationis ipsius uis ac ratio consideranda est, quid ea sustinere, quid pati, quid efficere possit ac debeat; quamquam illi quoque homines sunt ab isto omni ratione exinaniti ac perditi, tamen hoc uobis est statuendum, quid aratorem ipsum arationis nomine muneris in rem publicam fungi ac sustinere uelitis. imponitis decumas, patiuntur; alteras, temporibus uestris seruiendum putant; dent emptum praeterea; dabunt, si uoletis. haec quam sint grauia, et quid his rebus detractis possit ad dominos puri ac reliqui peruenire, credo uos ex uestris impensis, ex uestris rebus rusticis coniectura adsequi  posse. addite nunc eodem istius edicta, instituta, iniurias; addite aproni ueneriorumque seruorum in agro decumano regna ac rapinas. quamquam haec omitto: de cella loquor. placet uobis in cellam magistratibus uestris frumentum siculos gratis dare? quid hoc indignius, quid iniquius? atque hoc scitote aratoribus uerre praetore optandum ac petendum fuisse. 