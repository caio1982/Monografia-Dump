delum uenit. ibi ex fano apollinis religiosissimo noctu clam sustulit signa pulcherrima atque antiquissima, eaque in onerariam nauem suam conicienda curauit. postridie cum fanum spoliatum uiderent ii qui delum incolebant, grauiter ferebant; est enim tanta apud eos eius fani religio atque antiquitas ut in eo loco ipsum apollinem natum esse arbitrentur. uerbum tamen facere non audebant, ne forte ea res ad dolabellam ipsum pertineret. tum subito tempestates coortae sunt maximae, iudices, ut non modo proficisci cum cuperet dolabella non posset, sed uix in oppido consisteret: ita magni fluctus eiciebantur. hic nauis illa prae donis istius, onusta signis religiosis, expulsa atque eiecta fluctu frangitur; in litore signa illa apollinis reperiuntur; iussu dolabellae reponuntur. tempestas sedatur, dolabella delo proficiscitur.  non dubito quin, tametsi nullus in te sensus humanitatis, nulla ratio umquam fuit religionis, nunc tamen in metu periculoque tuo tuorum tibi scelerum ueniat in mentem. potestne tibi ulla spes salutis commoda ostendi, cum recordaris in deos immortalis quam impius, quam sceleratus, quam nefarius fueris? apollinemne tu delium spoliare ausus es? illine tu templo tam antiquo, tam sancto, tam religioso manus impias ac sacrilegas adferre conatus es? si in pueritia non iis artibus ac disciplinis institutus eras ut ea quae litteris mandata sunt disceres atque cognosceres, ne postea quidem, cum in ea ipsa loca uenisti, potuisti accipere id quod est proditum memoria ac litteris, latonam ex longo errore et fuga grauidam et iam ad pariendum temporibus exactis confugisse delum atque ibi apollinem dianamque peperisse? qua ex opinione hominum illa insula eorum deorum sacra putatur, tantaque eius auctoritas religionis et est et semper fuit ut ne persae quidem, cum bellum toti graeciae, dis hominibusque, indixissent, et mille numero nauium classem ad delum adpulissent, quicquam conarentur aut uiolare aut attingere. hoc tu fanum depopulari, homo improbissime atque amentissime, audebas? fuit ulla cupiditas tanta quae tantam exstingueret religionem? et si tum haec non cogitabas, ne nunc quidem recordaris nullum esse tantum malum quod non tibi pro sceleribus tuis iam diu debeatur?  