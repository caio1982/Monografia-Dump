'ego uero, atque hilare quidem a te acceptus,' inquit 'et cum doctior per te, tum etiam audacior factus iam ad iocandum; non enim uereor ne quis me in isto genere leuiorem iam putet, quoniam quidem tu fabricios mihi auctores et africanos, maximos, catones, lepidos protulisti. sed habetis ea, quae uultis ex me audire, de quibus quidem accuratius dicendum et cogitandum fuit; nam cetera faciliora sunt atque ex eis, quae dicta sunt, reliqua nascuntur omnia. ego enim cum ad causam sum adgressus atque omnia cogitando, quoad facere potui, persecutus, cum et argumenta causae et eos locos, quibus animi iudicum conciliantur, et illos, quibus permouentur, uidi atque cognoui, tum constituo quid habeat causa quaeque boni, quid mali; nulla enim fere potest res in dicendi disceptationem aut controuersiam uocari, quae non habeat utrumque, sed, quantum habeat, id refert; mea autem ratio haec esse in dicendo solet, ut, boni quod habeam, id amplectar, exornem, exaggerem, ibi commorer, ibi habitem, ibi haeream; a malo autem uitioque causae ita recedam, non ut me id fugere appareat, sed ut totum bono illo ornando et augendo dissimulatum obruatur; et, si causa est in argumentis, firmissima quaeque maxime tueor, siue plura sunt siue aliquod unum; sin autem in conciliatione aut in permotione causa est, ad eam me potissimum partem, quae maxime mouere animos hominum potest, confero. summa denique huius generis haec est, ut si in refellendo aduersario firmior esse  oratio quam in confirmandis nostris rebus potest, omnia in illum tela conferam; si nostra probari facilius, quam illa redargui possunt, abducere animos a contraria defensione et ad nostram conor deducere. duo denique illa, quae facillima uidentur, quoniam quae difficiliora sunt, non possum, mihi pro meo iure sumo: unum, ut molesto aut difficili argumento aut loco non numquam omnino nihil respondeam, quod forsitan aliquis iure inriserit; quis enim est, qui id facere non possit? sed tamen ego de mea nunc, non de aliorum facultate disputo confiteorque me, si quae premat res uehementius, ita cedere solere, ut non modo non abiecto, sed ne reiecto quidem scuto fugere uidear, sed adhibere quandam in dicendo speciem atque pompam et pugnae similem fugam; consistere uero in meo praesidio sic, ut non fugiendi hostis, sed capiendi loci causa cessisse uidear; alterum est illud, quod ego maxime oratori cauendum et prouidendum puto quodque me sollicitare summe solet: non tam ut prosim causis, elaborare soleo, quam ut ne quid obsim; non quin enitendum sit in utroque, sed tamen multo est turpius oratori nocuisse uideri causae quam non profuisse. sed quid hoc loco uos inter uos, catule? an haec, ut sunt contemnenda, contemnitis?' 'minime,' inquit ille 'sed caesar de isto ipso quiddam uelle dicere uidebatur.' 'me uero libente' inquit antonius 'dixerit siue refellendi causa siue quaerendi.' tum iulius 'ego me hercule,' inquit 'antoni, semper is fui, qui de te oratore sic praedicarem, unum te in dicendo mihi uideri tectissimum propriumque hoc esse laudis tuae nihil a te umquam esse dictum, quod obesset ei, pro quo diceres; idque memoria teneo, cum mihi sermo cum hoc crasso, multis audientibus, esset institutus crassusque plurimis uerbis eloquentiam  laudaret tuam, dixisse me cum ceteris tuis laudibus hanc esse uel maximam quod non solum quod opus esset diceres, sed etiam quod non opus esset non diceres; tum illum mihi respondere memini, cetera in te summe esse laudanda, illud uero improbi esse hominis et perfidiosi, dicere quod alienum esset et noceret ei, pro quo quisque diceret; qua re non sibi eum disertum, qui id non faceret, uideri, sed improbum, qui faceret. nunc, si tibi uidetur, antoni, demonstres uelim, qua re tu hoc ita magnum putes nihil in causa mali facere, ut nihil tibi in oratore maius esse uideatur.' 'dicam equidem, caesar,' inquit 'quid intellegam, sed et tu et uos hoc omnes,' inquit, 'mementote, non me de perfecti oratoris diuinitate quadam loqui, sed de exercitationis et consuetudinis meae mediocritate. crassi quidem responsum excellentis cuiusdam est ingeni ac singularis; cui quidem portenti simile esse uisum est posse aliquem inueniri oratorem, qui aliquid mali faceret dicendo obessetque ei, quem defenderet; facit enim de se coniecturam; cuius tanta uis ingeni est, ut neminem nisi consulto putet, quod contra se ipsum sit, dicere; sed ego non de praestanti quadam et eximia, sed prope de uulgari et communi ui nunc disputo. ita apud graecos fertur incredibili quadam magnitudine consili atque ingeni atheniensis ille fuisse themistocles; ad quem quidam doctus homo atque in primis eruditus accessisse dicitur eique artem memoriae, quae tum primum proferebatur, pollicitus esse se traditurum; cum ille quaesisset quidnam illa ars efficere posset, dixisse illum doctorem, ut omnia meminisset; et ei themistoclem respondisse gratius sibi illum esse facturum, si se obliuisci quae uellet quam si meminisse docuisset. uidesne quae uis in homine  acerrimi ingeni, quam potens et quanta mens fuerit? qui ita responderit, ut intellegere possemus nihil ex illius animo, quod semel esset infusum, umquam effluere potuisse; cum quidem ei fuerit optabilius obliuisci posse potius quod meminisse nollet quam quod semel audisset uidissetue meminisse. sed neque propter hoc themistocli responsum memoriae nobis opera danda non est neque illa mea cautio et timiditas in causis propter praestantem prudentiam crassi neglegenda est; uterque enim istorum non mihi attulit aliquam, sed suam significauit facultatem. etenim permulta sunt in causis in omni parte orationis circumspicienda, ne quid offendas, ne quo inruas: saepe aliqui testis aut non laedit aut minus laedit, nisi lacessatur; orat reus, urgent aduocati, ut inuehamur, ut male dicamus, denique ut interrogemus: non moueor, non obtempero, non satis facio; neque tamen ullam adsequor laudem; homines enim imperiti facilius quod stulte dixeris reprehendere quam quod sapienter tacueris laudare possunt. hic quantum fit mali, si iratum, si non stultum, si non leuem testem laeseris! habet enim et uoluntatem nocendi in iracundia et uim in ingenio et pondus in uita. nec, si hoc crassus non committit, ideo non multi et saepe committunt. quo quidem mihi turpius uideri nihil solet, quam quod ex oratoris dicto aliquo aut responso aut rogato sermo ille sequitur: "occidit." "aduersariumne?" "immo uero" aiunt "se et eum, quem defendit." hoc crassus non putat nisi perfidia accidere posse; ego autem saepissime uideo in causis aliquid mali facere homines minime malos. quid, illud, quod supra dixi, solere me cedere et, ut planius dicam, fugere ea, quae ualde causam meam premerent, cum id non faciunt alii  uersanturque in hostium castris ac sua praesidia dimittunt, mediocriterne causis nocent, cum aut aduersariorum adiumenta confirmant aut ea, quae sanare nequeunt, exulcerant? quid, cum personarum, quas defendunt, rationem non habent, si, quae sunt in eis inuidiosa, non mitigant extenuando, sed laudando et efferendo inuidiosiora faciunt, quantum est in eo tandem mali? quid, si in homines caros iudicibusque iucundos sine ulla praemunitione orationis acerbius et contumeliosius inuehare, nonne a te iudices abalienes? quid, si, quae uitia aut incommoda sunt in aliquo iudice uno aut pluribus, ea tu in aduersariis exprobrando non intellegas te in iudices inuehi, mediocre<ne> peccatum est? quid, si, cum pro altero dicas, litem tuam facias aut laesus efferare iracundia, causam relinquas, nihilne noceas? in quo ego, non quo libenter male audiam, sed quia causam non libenter relinquo, nimium patiens et lentus existimor; ut, cum te ipsum, sulpici, obiurgabam, quod ministratorem peteres, non aduersarium; ex quo etiam illud adsequor, ut, si quis mihi male dicat, petulans aut plane insanus esse uideatur. in ipsis autem argumentis si quid posueris aut aperte falsum aut ei, quod dixeris dicturusue sis, contrarium aut genere ipso remotum ab usu iudiciorum ac foro, nihilne noceas? quid multa? omnis cura mea solet in hoc uersari semper—dicam enim saepius—si possim ut boni efficiam aliquid dicendo; sin id minus, ut certe ne quid mali. 