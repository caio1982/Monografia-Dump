homo amentissime, quid putasti? impetraturum te? quanti is a ciuibus suis fieret, quanti auctoritas eius haberetur ignorabas? uerum fac te impetrauisse, fac aliquid grauius in heium statuisse mamertinos: quantam putas auctoritatem laudationis eorum futuram, si in eum quem constet uerum pro testimonio dixisse poenam constituerint? tametsi quae est ista laudatio, cum laudator interrogatus laedat necesse est? quid? isti laudatores tui nonne testes mei sunt? heius est laudator: laesit grauissime. producam ceteros: reticebunt quae poterunt libenter, dicent quae necesse erit ingratiis. negent isti onerariam nauem maximam aedificatam esse messanae? negent, si possunt. negent ei naui faciundae senatorem mamertinum publice praefuisse? utinam negent! sunt etiam cetera; quae malo integra reseruare, ut quam minimum dem illis temporis ad meditandum confirmandumque periurium. haec tibi laudatio procedat in numerum? hi te homines auctoritate sua subleuent? qui te neque debent adiuuare si possint, neque possunt si uelint; quibus tu priuatim iniurias plurimas contumeliasque imposuisti, quo in oppido multas familias totas in perpetuum infamis tuis stupris flagitiisque fecisti. at publice commodasti. non sine magno quidem rei publicae prouinciaeque siciliae detrimento. tritici modium  lx  empta populo romano dare debebant et solebant: abs te solo remissum est. res publica detrimentum fecit quod per te imperi ius in una ciuitate imminutum est: siculi, quod ipsum non de summa frumenti detractum est, sed translatum in centuripinos et halaesinos, immunis populos, et hoc plus impositum quam ferre possent.  nauem imperare ex foedere debuisti; remisisti in triennium; militem nullum umquam poposcisti per tot annos. fecisti item ut praedones solent; qui cum hostes communes sint omnium, tamen aliquos sibi instituunt amicos, quibus non modo parcant uerum etiam praeda quos augeant, et eos maxime qui habent oppidum oportuno loco, quo saepe adeundum sit nauibus. phaselis illa, quam cepit p. seruilius, non fuerat urbs antea cilicum atque praedonum; lycii illam, graeci homines, incolebant. sed quod erat eius modi loco atque ita proiecta in altum ut et exeuntes e cicilia praedones saepe ad eam necessario deuenirent, et, cum se ex hisce locis reciperent, eodem deferrentur, adsciuerunt sibi illud oppidum piratae primo commercio, deinde etiam societate. mamertina ciuitas improba antea non erat; etiam erat inimica improborum, quae c. catonis, illius qui consul fuit, impedimenta retinuit. at cuius hominis! clarissimi ac potentissimi; qui tamen cum consul fuisset, condemnatus est. ita, c. cato, duorum hominum clarissimorum nepos, l. pauli et m. catonis, et p. africani sororis filius: quo damnato tum, cum seuera iudicia fiebant, hs  uiii  lis aestimata est. huic mamertini irati fuerunt,  qui maiorem sumptum quam quanti catonis lis aestimata est in timarchidi prandium saepe fecerunt. uerum haec ciuitas isti praedoni ac piratae siciliensi phaselis fuit; huc omnia undique deferebantur, apud istos relinquebantur; quod celari opus erat, habebant sepositum et reconditum; per istos quae uolebat clam imponenda, occulte exportanda curabat; nauem denique maximam, quam onustam furtis in italiam mitteret, apud istos faciundam aedificandamque curauit; pro hisce rebus uacatio data est ab isto sumptus, laboris, militiae, rerum denique omnium; per triennium soli non modo in sicilia uerum, ut opinio mea fert, his quidem temporibus in omni orbe terrarum uacui, expertes, soluti ac liberi fuerunt ab omni sumptu, molestia, munere. hinc illa uerria nata sunt, quod in conuiuium sex. cominium protrahi iussit, in quem scyphum de manu iacere conatus est, quem obtorta gula de conuiuio in uincla atque in tenebras abripi iussit; hinc illa crux in quam iste ciuem romanum multis inspectantibus sustulit, quam non ausus est usquam defigere nisi apud eos quibuscum omnia scelera sua ac latrocinia communicauit. 