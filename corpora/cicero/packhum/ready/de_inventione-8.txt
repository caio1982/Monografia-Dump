in quarta constitutione, quam translatiuam nominamus, eius constitutionis est controuersia, cum aut quem aut quicum aut quomodo aut apud quos aut quo iure aut quo tempore agere oporteat, quaeritur aut omnino aliquid de commutatione aut infirmatione actionis agitur. huius constitutionis hermagoras inuentor esse existimatur, non quo non usi sint ea ue teres oratores saepe multi, sed quia non animaduerterunt artis scriptores eam superiores nec rettulerunt in numerum constitutionum. post autem ab hoc inuentam multi reprehenderunt, quos non tam inprudentia falli putamus (res enim perspicua est) quam inuidia atque obtrectatione quadam inpediri.  et constitutiones quidem et earum partes exposuimus, exempla autem cuiusque generis tum commodius exposituri uideamur, cum in unum quodque eorum argumentorum copiam dabimus; nam argumentandi ratio dilucidior erit, cum et ad genus et ad exemplum causae statim poterit accommodari.  constitutione causae reperta statim placet considerare, utrum causa sit simplex an iuncta; et si iuncta erit, utrum sit ex pluribus quaestionibus iuncta an ex aliqua conparatione. simplex est, quae absolutam in se continet unam quaestionem, hoc modo: 'corinthiis bellum indicamus an non?' coniuncta ex pluribus quaestionibus, in qua plura quaeruntur, hoc pacto: 'utrum carthago diruatur an carthaginiensibus reddatur an eo colonia deducatur'. ex conparatione, in qua per contentionem, utrum potius aut quid potissimum [sit], quaeritur, ad hunc modum: 'utrum exercitus in macedoniam contra philippum mittatur, qui sociis sit auxilio, an teneatur in italia, ut quam maximae contra hannibalem copiae sint'. 