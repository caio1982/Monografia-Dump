parte post .   57(?) m. cicero c. munatio c. f. s. l. liuineius trypho est omnino l. reguli, familiarissimi mei, libertus; cuius calamitas etiam officiosiorem me facit in illum; nam beneuolentior quam semper fui esse non possum. sed ego libertum eius per se ipsum diligo. summa enim eius erga me officia exstiterunt iis nostris temporibus quibus  facillime [bonam] beneuolentiam hominum et fidem perspicere potui. eum tibi ita commendo ut homines grati et memores bene meritos de se commendare debent. pergratum mihi feceris si ille intellexerit se, quod pro salute mea multa pericula adierit, saepe hieme summa nauigarit, pro tua erga me beneuolentia gratum etiam tibi fecisse.