actionis in c. uerrem secundae liber primus de praetura urbana  neminem uestrum ignorare arbitror, iudices, hunc per hosce dies sermonem uulgi atque hanc opinionem populi romani fuisse, c. uerrem altera actione responsurum non esse neque ad iudicium adfuturum. quae fama non idcirco solum emanarat quod iste certe statuerat ac deliberauerat non adesse, uerum etiam quod nemo quemquam tam audacem, tam amentem, tam impudentem fore arbitrabatur qui tam nefariis criminibus, tam multis testibus conuictus ora iudicum aspicere aut os suum populo romano ostendere auderet. est idem uerres qui fuit semper, ut ad audendum proiectus, sic paratus ad audiendum. praesto est, respondet, defenditur; ne hoc quidem sibi reliqui facit ut, in rebus turpissimis cum manifesto teneatur, si reticeat et absit, tamen impudentiae suae pudentem exitum quaesisse uideatur. patior, iudices, et non moleste fero me laboris mei, uos uirtutis uestrae fructum esse laturos. nam si iste id fecisset quod prius statuerat, ut non adesset, minus aliquanto quam mihi opus esset cognosceretur quid ego in hac accusatione comparanda constituendaque elaborassem; uestra uero laus tenuis plane atque obscura, iudices,  esset. neque hoc a uobis populus romanus exspectat neque eo potest esse contentus, si condemnatus sit is qui adesse noluerit, et si fortes fueritis in eo quem nemo sit ausus defendere. immo uero adsit, respondeat; summis opibus, summo studio potentissimorum hominum defendatur; certet mea diligentia cum illorum omnium cupiditate, uestra integritas cum illius pecunia, testium constantia cum illius patronorum minis atque potentia: tum demum illa omnia uicta uidebuntur cum in contentionem certamenque uenerint. absens si esset iste damnatus, non tam sibi consuluisse quam inuidisse uestrae laudi uideretur. neque enim salus ulla rei publicae maior hoc tempore reperiri potest quam populum romanum intellegere, diligenter reiectis ab accusatore iudicibus, socios, leges, rem publicam senatorio consilio maxime posse defendi; neque tanta fortunis omnium pernicies ulla potest accedere quam opinione populi romani rationem ueritatis, integritatis, fidei, religionis ab hoc ordine abiudicari. itaque mihi uideor [iudices] magnam et maxime aegram et prope depositam rei publicae partem suscepisse, neque in eo magis meae quam uestrae laudi existimationique seruisse. accessi enim ad inuidiam iudiciorum leuandam uituperationemque tollendam, ut, cum haec res pro uoluntate populi romani esset iudicata, aliqua ex parte mea diligentia constituta auctoritas iudiciorum uideretur, <perperam si> esset hoc iudicatum, ut finis aliquando iudiciariae controuersiae constitueretur. etenim sine dubio, iudices, in hac causa ea  res in discrimen adducitur. reus est enim nocentissimus; qui si condemnatur, desinent homines dicere his iudiciis pecuniam plurimum posse; sin absoluitur, desinemus nos de iudiciis transferendis recusare. 