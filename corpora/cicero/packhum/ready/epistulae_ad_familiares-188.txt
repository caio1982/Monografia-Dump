c .  u kal .  mai .   43  in gallia narbonensi plancus ciceroni s. nihil me tibi temere aut te ceteris de me frustra recepisse laetor. certe hoc maius habes testimonium amoris mei quo maturius tibi quam ceteris consilia mea uolui esse nota. in dies uero meritorum meorum fieri accessiones peruidere te spero, cogniturum magis recipio. quod ad me attinet, mi cicero (ita ab imminentibus malis res publica me adiuuante liberetur!), sic honores praemiaque uestra suspicio, conferenda certe cum immortalitate, ut sine iis nihil de meo studio perseuerantiaque sim remissurus. nisi in multitudine  optimorum ciuium impetus animi mei fuerit singularis et opera praecipua, nihil ad meam dignitatem accedere uolo suffragatione uestra. concupisco autem nihil mihi, contra quod ipse pugno; et temporis et rei te moderatorem facile patior esse. nihil aut sero aut exigue a patria ciui tributum potest uideri.  exercitum a. d. ui kal. mai. rhodanum traieci magnis itineribus, uienna<m> equites mille uia breuiore praemisi. ipse, si ab lepido non impediar, celeritate satis faciam. si autem is itineri meo se opposuerit, ad tempus consilium capiam. copias adduco et numero et genere et fidelitate firmissimas. te ut diligas me, si mutuo te facturum scis, rogo.  uale.