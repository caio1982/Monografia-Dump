iii id .  mai .(?)   43  in castris plancus ciceroni puderet me inconstantiae mearum litterarum si non haec ex aliena leuitate penderent. omnia feci qua re lepido coniuncto ad rem publicam defendendam minore sollicitudine uestra perditis resisterem. omnia ei et petenti recepi et ultro  pollicitus sum, scripsique tibi biduo ante confidere me bono lepido esse usurum communique consilio bellum administraturum. credidi chirographis eius, adfirmationi praesentis laterensis, qui tum apud me erat reconciliaremque me lepido fidemque haberem orabat. non licuit diutius bene de eo sperare. illud certe caui et cauebo, ne mea credulitate rei publicae summa fallatur.  cum isaram flumen uno die ponte effecto exercitum traduxissem pro magnitudine rei celeritatem adhibens, quod petierat per litteras ipse ut maturarem uenire, praesto mihi fuit stator eius cum litteris, quibus ne uenirem denuntiabat; se posse per se conficere negotium; interea ad isaram exspectarem. indicabo temerarium meum consilium tibi: nihilo minus ire decreram existimans eum socium gloriae uitare. putabam posse me nec de laude ieiuni hominis delibare quicquam et subesse tamen propinquis locis, ut, si durius aliquid esset, succurrere celeriter possem.  ego non malus homo hoc suspicabar. at laterensis, uir sanctissimus, suo chirographo mittit mihi litteras nimis quam desperans de se, de exercitu, de lepidi fide querensque se destitutum, in quibus aperte denuntiat uideam ne fallar; suam fidem solutam esse; rei publicae ne desim. exemplar eius chirographi titio misi. ipsa chirographa omnia, et <ea> quibus credidi et ea quibus fidem non habendam putaui, laeuo cispio dabo perferenda, qui omnibus iis interfuit rebus.  accessit eo ut milites eius, cum lepidus contionaretur, improbi per se, corrupti etiam per eos qui praesunt, canidios rufrenosque et ceteros quos cum opus erit scietis, conclamarent uiri boni pacem se uelle neque esse cum ullis  pugnaturos, duobus iam consulibus singularibus occisis, tot ciuibus [pro] patria<e> amissis, hostibus denique omnibus iudicatis bonisque publicatis; neque hoc aut uindicarat lepidus aut sanarat. hoc me uenire et duobus exercitibus coniunctis obicere exercitum fidelissimum, auxilia maxima, principes galliae, prouinciam cunctam summae dementiae et temeritatis esse uidi, mihique, si ita oppressus essem remque publicam mecum prodidissem, mortuo non modo honorem sed misericordiam quoque defuturum. itaque rediturus sum nec tanta munera perditis hominibus dari posse sinam.  ut exercitum locis habeam opportunis, prouinciam tuear, etiam si ille exercitus descierit, omniaque integra seruem dabo operam, quoad exercitus hoc summittatis parique felicitate rem publicam hic uindicetis. nec depugnare, si occasio tulerit, nec obsideri, si necesse fuerit, nec mori, si casus inciderit, pro uobis paratior fuit quisquam. qua re hortor te, mi cicero, exercitum hoc traiciendum quam primum cures et matures, prius quam hostes magis corroborentur et nostri perturbentur. in quo si celeritas erit adhibita, res publica in possessione uictoriae deletis sceleratis permanebit.  fac ualeas meque diligas.