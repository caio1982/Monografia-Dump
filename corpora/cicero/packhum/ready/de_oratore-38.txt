suauis autem est et uehementer saepe utilis iocus et facetiae; quae, etiam si alia omnia tradi arte possunt, naturae sunt propria certe neque ullam artem desiderant: in quibus tu longe aliis mea sententia, caesar, excellis; quo magis mihi etiam aut testis esse potes nullam esse artem salis aut, si qua est, eam tu potissimum nos docere.' 'ego uero,' inquit 'omni de re facilius puto esse ab homine non inurbano, quam de ipsis facetiis disputari. itaque cum quosdam graecos inscriptos libros esse uidissem de ridi culis, non nullam in spem ueneram posse me ex eis aliquid discere; inueni autem ridicula et salsa multa graecorum; nam et siculi in eo genere et rhodii et byzantii et praeter ceteros attici excellunt; sed qui eius rei rationem quandam conati sunt artemque tradere, sic insulsi exstiterunt, ut nihil aliud eorum nisi ipsa insulsitas rideatur; qua re mihi quidem nullo modo uidetur doctrina ista res posse tradi. etenim cum duo genera sint facetiarum, alterum aequabiliter in omni sermone fusum, alterum peracutum et breue, illa a ueteribus superior cauillatio, haec altera dicacitas nominata est. leue nomen habet utraque res. quippe; leue enim est totum hoc risum mouere. uerum tamen, ut dicis, antoni, multum in causis persaepe lepore et facetiis profici uidi. sed cum illo in genere perpetuae festiuitatis ars non desideretur (natura enim fingit homines et creat imitatores et narratores facetos adiuuante et uultu et uoce et ipso genere sermonis) tum uero in hoc altero dicacitatis quid habet ars loci, cum ante illud facete dictum emissum haerere debeat, quam cogitari potuisse uideatur? quid enim hic meus frater ab arte adiuuari potuit, cum a philippo interrogatus quid latraret, furem se uidere respondit? quid in omni oratione crassus uel apud centum uiros contra scaeuolam uel contra accusatorem brutum, cum pro cn. plancio diceret? nam id, quod tu mihi tribuis, antoni, crasso est omnium sententia concedendum; non enim fere quisquam reperietur praeter hunc in utroque genere leporis excellens: et illo, quod in perpetuitate sermonis, et hoc, quod in celeritate atque dicto est. nam haec perpetua contra scaeuolam curiana defensio tota redundauit hilaritate quadam et ioco;  dicta illa breuia non habuit; parcebat enim aduersari dignitati, in quo ipse conseruabat suam; quod est hominibus facetis et dicacibus difficillimum, habere hominum rationem et temporum et ea, quae occurrunt, cum salsissime dici possunt, tenere; itaque non nulli ridiculi homines hoc ipsum non insulse interpretantur; dicere enim aiunt ennium, flammam a sapiente facilius ore in ardente opprimi, quam bona dicta teneat; haec scilicet bona dicta, quae salsa sint; nam ea dicta appellantur proprio iam nomine. sed ut in scaeuola continuit ea crassus atque in illo altero genere, in quo nulli aculei contumeliarum inerant, causam illam disputationemque <e>lusit, sic in bruto, quem oderat et quem dignum contumelia iudicabat, utroque genere pugnauit. quam multa de balneis, quas nuper ille uendiderat, quam multa de amisso patrimonio dixit! atque illa breuia, cum ille diceret se sine causa sudare, "minime" inquit "modo enim existi de balneis." innumerabilia <alia> fuerunt, sed non minus iucunda illa perpetua: cum enim brutus duo lectores excitasset et alteri de colonia narbonensi crassi orationem legendam dedisset, alteri de lege seruilia, et cum contraria inter sese de re publica capita contulisset, noster hic facetissime tris patris bruti de iure ciuili libellos tribus legendos dedit. ex libro primo: "forte euenit ut in priuernati essemus." "brute, testificatur pater se tibi priuernatem fundum reliquisse." deinde ex libro secundo: "in albano eramus ego et marcus filius." "sapiens uidelicet homo cum primis nostrae ciuitatis norat hunc gurgitem; metuebat ne, cum is nihil haberet, nihil esse ei relictum putaretur." tum ex libro tertio, in quo finem scribendi  fecit—tot enim, ut audiui scaeuolam dicere, sunt ueri bruti libri—"in tiburti forte adsedimus ego et marcus filius." "ubi sunt hi fundi, brute, quos tibi pater publicis commentariis consignatos reliquit? quod nisi puberem te, inquit, iam haberet, quartum librum composuisset et se etiam in balneis lotum cum filio scriptum reliquisset." quis est igitur qui non fateatur hoc lepore atque his facetiis non minus refutatum esse brutum quam illis tragoediis, quas egit idem, cum casu in eadem causa efferretur anus iunia. pro di immortales, quae fuit illa, quanta uis! quam inexspectata! quam repentina! cum coniectis oculis, gestu omni ei imminenti, summa grauitate et celeritate uerborum "brute, quid sedes? quid illam anum patri nuntiare uis tuo? quid illis omnibus, quorum imagines duci uides? quid maioribus tuis? quid l. bruto, qui hunc populum dominatu regio liberauit? quid te agere? cui rei, cui gloriae, cui uirtuti studere? patrimonione augendo? at id non est nobilitatis. sed fac esse, nihil superest; libidines totum dissipauerunt. an iuri ciuili? est paternum. sed dicet te, cum aedis uenderes, ne in rutis quidem et caesis solium tibi paternum recepisse. an rei militari? qui numquam castra uideris! an eloquentiae? quae neque est in te, et, quicquid est uocis ac linguae, omne in istum turpissimum calumniae quaestum contulisti! tu lucem aspicere audes? tu hos intueri? tu in foro, [tu in urbe,] tu in ciuium esse conspectu? tu illam mortuam, tu imagines ipsas non perhorrescis? quibus non modo imitandis, sed ne conlocandis  quidem tibi locum ullum reliquisti." sed haec tragica atque diuina; faceta autem et urbana innumerabilia uel ex una contione meministis; nec enim maior contentio umquam fuit nec apud populum grauior oratio quam huius contra conlegam in censura nuper neque lepore et festiuitate conditior. qua re tibi, antoni, utrumque adsentior et multum facetias in dicendo prodesse saepe et eas arte nullo modo posse tradi: illud quidem admiror, te nobis in eo genere tribuisse tantum et non huius rei quoque palmam [ut ceterarum] crasso detulisse.' tum antonius 'ego uero ita fecissem,' inquit 'nisi interdum in hoc crasso paulum inuiderem; nam esse quamuis facetum atque salsum non nimis est per se ipsum inuidendum; sed cum omnium sit uenustissimus et urbanissimus, omnium grauissimum et seuerissimum et esse et uideri, quod isti contigit uni, [id] mihi uix ferendum uidebatur.' hic cum adrisisset ipse crassus, 'ac tamen,' inquit antonius 'cum artem esse facetiarum, iuli, [ullam] negares, aperuisti quiddam, quod praecipiendum uideretur: haberi enim dixisti rationem oportere hominum, rei, temporis, ne quid iocus de grauitate decerperet; quod quidem in primis a crasso obseruari solet. sed hoc praeceptum praetermittendarum est facetiarum, cum eis nihil opus sit; nos autem quo modo utamur, cum opus sit, quaerimus, ut in aduersarium et maxime, si eius stultitia poterit agitari; in testem stultum, cupidum, leuem, si facile homines audituri uidebuntur. omnino probabiliora sunt, quae lacessiti dicimus quam quae priores, nam et ingeni celeritas maior est, quae apparet in respondendo, et humanitatis est responsio; uidemur enim quieturi fuisse, nisi essemus lacessiti, ut in ipsa ista contione nihil fere dictum est ab hoc, quod  quidem facetius dictum uideretur, quod non prouocatus responderit; erat autem tanta in domitio grauitas, tanta auctoritas, ut, quod esset ab eo obiectum, lepore magis leuandum quam contentione frangendum uideretur.' tum sulpicius 'quid igitur? patiemur' inquit 'caesarem, qui quamquam [m.] crasso facetias concedit, tamen multo in eo studio magis ipse elaborat, non explicare nobis totum genus hoc iocandi quale sit et unde ducatur; praesertim cum tantam uim et utilitatem salis et urbanitatis esse fateatur?' 'quid, si' inquit iulius 'adsentior antonio dicenti nullam esse artem salis?' hic cum sulpicius reticuisset, 'quasi uero' inquit crassus 'horum ipsorum, de quibus antonius iam diu loquitur, ars ulla sit: obseruatio quaedam est, ut ipse dixit, earum rerum, quae in dicendo ualent; quae si eloquentis facere posset, quis esset non eloquens? quis enim haec non uel facile uel certe aliquo modo posset ediscere? sed ego in his praeceptis hanc uim et hanc utilitatem esse arbitror, non ut ad reperiendum quod dicamus, arte ducamur sed ut ea, quae natura, quae studio, quae exercitatione consequimur, aut recta esse confidamus aut praua intellegamus, cum quo referenda sint didicerimus. qua re, caesar, ego quoque hoc a te peto, ut, si tibi uidetur, disputes de hoc toto iocandi genere quid sentias, ne qua forte dicendi pars, quoniam ita uoluistis, in hoc tali coetu atque in tam accurato sermone praeterita esse uideatur.' 'ego uero,' inquit ille 'quoniam conlectam a conuiua, crasse, exigis, non committam ut, si defugerim, tibi causam aliquam recusandi dem. quamquam soleo saepe mirari eorum impudentiam, qui agunt in scaena gestum inspectante roscio;  quis enim sese commouere potest, cuius ille uitia non uideat? sic ego nunc, crasso audiente, primum loquar de facetiis et docebo sus, ut aiunt, oratorem eum, quem cum catulus nuper audisset, faenum alios aiebat esse oportere.' tum ille 'iocabatur' inquit 'catulus, praesertim cum ita dicat ipse, ut ambrosia alendus esse uideatur. uerum te, caesar, audiamus, ut antoni reliqua uideamus.' et antonius 'perpauca quidem mihi restant,' inquit 'sed tamen defessus iam labore atque itinere disputationis meae requiescam in caesaris sermone quasi in aliquo peropportuno deuersorio.' 'atqui' inquit iulius 'non nimis liberale hospitium meum dices; nam te in uiam, simul ac perpaulum gustaris, extrudam et eiciam. 