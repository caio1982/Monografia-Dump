v Non .  Quint .   44 <CICERO ATTICO SAL.> Gaudeo id te mihi suadere quod ego mea sponte pridie feceram. nam cum ad te  vi  Non. darem, eidem tabellario dedi etiam ad Sestium scriptas πάνυ φιλοστόργως. ille autem, quod Puteolos persequitur, humane, quod queritur, iniuste. non enim ego tam illum exspectare dum de Cosano rediret debui quam ille aut  non ire ante quam me vidisset aut citius reverti. sciebat enim me celeriter velle proficisci seseque ad me in Tusculanum scripserat esse venturum.  Te, ut a me discesseris, lacrimasse moleste ferebam. quod si me praesente fecisses, consilium totius itineris fortasse mutassem. sed illud praeclare, quod te consolata est spes brevi tempore congrediendi; quae quidem exspectatio me maxime sustentat. meae tibi litterae non deerunt. de Bruto scribam ad te omnia. librum tibi celeriter mittam de gloria. excudam aliquid Ἡρακλείδειον quod lateat in thesauris tuis.  De Planco memini. Attica iure queritur. quod me de Bacchide <et de> statuarum coronis certiorem [me] fecisti, valde gratum; nec quicquam posthac non modo tantum sed ne tantulum quidem praeterieris. sed de Herode et †Metio† meminero et de omnibus quae te velle suspicabor modo. o turpem sororis tuae filium! cum haec scriberem adventabat αὐτῇ βουλύσει cenantibus nobis.