sunt autem etiam clariora uel plane perspicua minimeque dubitanda indicia naturae, maxime scilicet in homine, sed in omni animali, ut appetat animus aliquid agere semper neque ulla condicione quietem sempiternam possit pati. facile est hoc cernere in primis puerorum aetatulis. quamquam enim uereor, ne nimius in hoc genere uidear, tamen omnes ueteres philosophi, maxime nostri, ad incunabula accedunt, quod in pueritia facillime se arbitrantur naturae uoluntatem posse cognoscere. uidemus igitur ut con quiescere ne infantes quidem possint. cum uero paulum processerunt, lusionibus uel laboriosis delectantur, ut ne uerberibus quidem deterreri possint, eaque cupiditas agendi aliquid adolescit una cum aetatibus. itaque, ne si iucundissimis quidem nos somniis usuros putemus, endymionis somnum nobis uelimus dari, idque si accidat, mortis instar putemus. quin etiam inertissimos homines nescio qua singulari segnitia praeditos uidemus tamen et corpore et animo moueri semper et, cum re nulla impediantur necessaria, aut alueolum poscere aut quaerere quempiam ludum aut sermonem aliquem requirere, cumque non habeant ingenuas ex doctrina oblectationes, circulos aliquos et sessiunculas consectari. quin ne bestiae quidem, quas delectationis causa concludimus, cum copiosius alantur, quam si essent liberae, facile patiuntur sese contineri motusque solutos et uagos a natura sibi tributos requirunt. itaque ut quisque optime natus institutusque est, esse omnino nolit in uita, si gerendis negotiis orbatus possit paratissimis uesci uoluptatibus. nam aut priuatim aliquid gerere malunt aut, qui altiore animo sunt, capessunt rem publicam honoribus imperiisque adipiscendis aut totos se ad studia doctrinae conferunt. qua in uita tantum abest ut uoluptates consectentur, etiam curas, sollicitudines, uigilias perferunt optimaque parte hominis, quae in nobis diuina ducenda est, ingenii et mentis acie fruuntur nec uoluptatem requirentes nec fugientes laborem. nec uero intermittunt aut admirationem earum rerum, quae sunt ab antiquis repertae, aut inuestigationem nouarum. quo studio cum satiari non possint, omnium ceterarum rerum obliti nihil ab iectum, nihil humile cogitant; tantaque est uis talibus in studiis, ut eos etiam, qui sibi alios proposuerunt fines bonorum, quos utilitate aut uoluptate dirigunt, tamen in rebus quaerendis explicandisque naturis aetates conterere uideamus. 