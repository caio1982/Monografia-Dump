duae res sunt enim quae bene tractatae ab oratore admirabilem eloquentiam faciant. quorum alterum est quod graeci ἠθικὸν uocant, ad naturas et ad mores et ad omnem uitae consuetudinem accommodatum; alterum quod idem παθητικὸν nominant, quo perturbantur animi et concitantur, in quo uno  regnat oratio. illud superius come iucundum ad beniuolentiam conciliandam paratum, hoc uehemens incensum incitatum, quo causae eripiuntur; quod cum rapide fertur, sustineri nullo pacto potest. quo genere nos mediocres aut multo etiam minus, sed magno semper usi impetu saepe aduersarios de statu omni deiecimus. nobis pro familiari reo summus orator non respondit hortensius; a nobis homo audacissimus catilina in senatu accusatus ommutuit; nobis priuata in causa magna et graui cum coepisset curio pater respondere, subito assedit, cum sibi uenenis ereptam memoriam diceret. quid ego de miserationibus loquar? quibus eo sum usus pluribus quod, etiam si plures dicebamus, perorationem mihi tamen omnes relinquebant; in quo ut uiderer excellere non ingenio sed dolore assequebar. quae qualiacumque in me sunt—me enim ipsum non paenitet quanta sint—sed apparent in orationibus, etsi carent libri spiritu illo, propter quem maiora eadem illa cum aguntur quam cum leguntur uideri solent. nec uero miseratione solum mens iudicum permouenda est—qua nos ita dolenter uti solemus ut puerum infantem in manibus perorantes tenuerimus, ut alia in causa excitato reo nobili, sublato etiam filio paruo plangore et lamentatione compleremus forum—sed est faciundum etiam, ut irascatur iudex mitigetur, inuideat faueat, contemnat admiretur, oderit diligat, cupiat taedeat, speret metuat, laetetur doleat; qua in uarietate duriorum accusatio suppedi tabit exempla, mitiorum defensiones meae. nullo enim modo animus audientis aut incitari aut leniri potest, qui modus a me non temptatus sit—dicerem perfectum, si ita iudicarem, nec in ueritate crimen arrogantiae extimescerem; sed, ut supra dixi, nulla me ingenii sed magna uis animi inflammat, ut me ipse non teneam; nec unquam is qui audiret incenderetur, nisi ardens ad eum perueniret oratio. uterer exemplis domesticis, nisi ea legisses, uterer alienis uel latinis, si ulla reperirem, uel graecis, si deceret. sed crassi perpauca sunt nec ea iudiciorum, nihil antonii, nihil cottae, nihil sulpicii; dicebat melius quam scripsit hortensius. uerum haec uis, quam quaerimus, quanta sit suspicemur, quoniam exemplum non habemus, aut si exempla sequimur, a demosthene sumamus et quidem perpetuae dictionis ex eo loco unde in ctesiphontis iudicio de suis factis consiliis meritis in rem publicam aggressus est dicere. ea profecto oratio in eam formam quae est insita in mentibus nostris, includi sic potest ut maior eloquentia non requiratur. 