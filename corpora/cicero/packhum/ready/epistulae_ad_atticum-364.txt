prid .  id .  sext .   45   ( § 1) <cicero attico sal.> pollex quidem, ut dixerat ad id. sext., ita mihi lanuui prid. id. praesto fuit, sed plane pollex, non index. cognosces igitur ex ipso. balbum conueni (lepta enim de sua munerum curatione laborans me ad eum perduxerat), in eo autem lanuuino quod lepido tradidit. ex eo hoc primum: 'paulo ante acceperam eas litteras in quibus magno opere se confirmat ante ludos romanos.' legi epistulam. multa de meo catone, quo saepissime legendo se dicit copiosiorem factum, bruti catone lecto se sibi uisum disertum. <tum> ex eo cognoui cretionem cluui (o uestorium neglegentem!), liberam cretionem testibus praesentibus sexaginta diebus. metuebam ne ille arcessendus esset. nunc mittendum est ut meo iussu cernat. idem igitur pollex. etiam de hortis cluuianis egi cum balbo. nil liberalius. se enim statim ad caesarem scripturum, cluuium autem a t. hordeonio legare et terentiae hs  i ↄↄↄ et sepulcro multisque rebus, nihil a nobis. subaccusa, quaeso, uestorium. quid minus probandum quam plotium unguentarium per suos pueros omnia tanto ante balbo, illum mi ne per meos quidem? de cossinio doleo; dilexi hominem. quinto delegabo si quid  aeri meo alieno superabit et emptionibus, ex quibus mi etiam aes alienum faciendum puto. de domo arpini nil scio.  uestorium nil est quod accuses. iam enim obsignata hac epistula noctu tabellarius noster uenit et ab eo litteras diligenter scriptas attulit et exemplum testamenti.