tum brutus: orationes quidem eius mihi uehementer probantur. compluris autem legi; atque etiam commentarios quosdam scripsit rerum suarum.  ualde quidem, inquam, probandos; nudi enim sunt, recti et uenusti, omni ornatu orationis tamquam ueste detracta. sed dum uoluit alios habere parata, unde sumerent qui uellent scribere historiam, ineptis gratum fortasse fecit, qui uolent illa calamistris inurere: sanos quidem homines a scribendo deterruit; nihil est enim in historia pura et inlustri breuitate dulcius. sed ad eos, si placet, qui uita excesserunt, reuertamur.  c. sicinius igitur q. pompei illius, qui censor fuit, ex filia nepos quaestorius mortuus est; probabilis orator, iam uero etiam probatus, ex hac inopi ad ornandum, sed ad inueniendum expedita hermagorae disciplina. ea dat rationes certas et praecepta dicendi; quae si minorem habent apparatum—sunt enim exilia—, tamen habent ordinem et quasdam errare in dicendo non patientes uias. has ille tenens et paratus ad causas ueniens, uerborum non egens, ipsa illa comparatione disciplinaque dicendi iam in patronorum numerum peruenerat. erat etiam uir doctus in primis c. uisellius uarro consobrinus meus, qui fuit cum sicinio aetate coniunctus. is cum post curulem aedilitatem iudex quaestionis esset, est mortuus; in quo fateor uolgi iudicium a iudicio meo dissensisse. nam populo non erat satis uendibilis: praeceps quaedam et cum idcirco obscura, quia peracuta, tum rapida et celeritate caecata oratio; sed neque uerbis aptiorem cito alium  dixerim neque sententiis crebriorem. praeterea perfectus in litteris iurisque ciuilis iam a patre aculeone traditam tenuit disciplinam. reliqui sunt, qui mortui sint, l. torquatus, quem tu non tam cito rhetorem dixisses, etsi non derat oratio, quam, ut graeci dicunt, πολιτικόν. erant in eo plurumae litterae nec eae uolgares, sed interiores quaedam et reconditae, diuina memoria, summa uerborum et grauitas et elegantia; atque haec omnia uitae decorabat grauitas et integritas. me quidem admodum delectabat etiam triari in illa aetate plena litteratae senectutis oratio. quanta seueritas in uoltu, quantum pondus in uerbis, quam nihil non consideratum exibat ex ore! 