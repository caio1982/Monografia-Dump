sed uidete uim legis agrariae. ne ei quidem qui agros publicos possident decedent de possessione, nisi erunt deducti optima condicione et pecunia maxima. conuersa ratio. antea cum erat a tribuno plebis mentio legis  agrariae facta, continuo qui agros publicos aut qui possessiones inuidiosas tenebant extimescebant; haec lex eos homines fortunis locupletat, inuidia liberat. quam multos enim, quirites, existimatis esse qui latitudinem possessionum tueri, qui inuidiam sullanorum agrorum ferre non possint, qui uendere cupiant, emptorem non reperiant, perdere iam denique illos agros ratione aliqua uelint? qui paulo ante diem noctemque tribunicium nomen horrebant, uestram uim metuebant, mentionem legis agrariae pertimescebant, ei nunc etiam ultro rogabuntur atque orabuntur ut agros partim publicos, partim plenos inuidiae, plenos periculi quanti ipsi uelint  x uiris tradant. atque hoc carmen hic tribunus plebis non uobis, sed sibi intus canit. habet socerum, uirum optimum, qui tantum agri in illis rei publicae tenebris occupauit quantum concupiuit. huic subuenire uolt succumbenti iam et oppresso, sullanis oneribus graui, sua lege, ut liceat illi inuidiam deponere, pecuniam condere. et uos non dubitatis quin uectigalia uestra uendatis plurimo maiorum uestrorum sanguine et sudore quaesita, ut sullanos possessores diuitiis augeatis, periculo liberetis? nam ad hanc emptionem  x uiralem duo genera agrorum spectant, quirites. eorum unum propter inuidiam domini fugiunt, alterum propter uastitatem. sullanus ager a certis hominibus latissime continuatus tantam habet inuidiam ut ueri ac fortis tribuni plebis stridorem unum perferre non possit. hic ager omnis, quoquo pretio coemptus erit, tamen ingenti pecunia nobis inducetur. alterum genus agrorum propter sterilitatem incultum, propter pestilentiam uastum atque desertum  emetur ab eis qui eos uident sibi esse, si non uendiderint, relinquendos. et nimirum id est quod ab hoc tribuno plebis dictum est in senatu, urbanam plebem nimium in re publica posse; exhauriendam esse; hoc enim <uerbo> est usus, quasi de aliqua sentina ac non de optimorum ciuium genere loqueretur. uos uero, quirites, si me audire uoltis, retinete istam possessionem gratiae, libertatis, suffragiorum, dignitatis, urbis, fori, ludorum, festorum dierum, ceterorum omnium commodorum, nisi forte mauoltis relictis his rebus atque hac luce rei publicae in sipontina siccitate aut in salpinorum <plenis> pestilentiae finibus rullo duce conlocari. aut dicat quos agros empturus sit; ostendat et quid et quibus daturus sit. ut uero, cum omnis urbis, agros, uectigalia, regna uendiderit, tum harenam aliquam aut paludes emat, id uos potestis, quaeso, concedere? quamquam illud est egregium quod hac lege ante omnia ueneunt, ante pecuniae coguntur et coaceruantur quam gleba una ematur. deinde emi iubet, ab inuito uetat. quaero, si qui uelint uendere non fuerint, quid pecuniae fiet? referre in aerarium lex uetat, exigi prohibet. igitur pecuniam omnem  x uiri tenebunt, uobis ager non emetur; uectigalibus abalienatis, sociis uexatis, regibus atque omnibus gentibus exinanitis illi pecunias habebunt, uos agros non habebitis. 'facile,' inquit, 'adducentur pecuniae magnitudine ut uelint uendere.' ergo ea lex est qua nostra uendamus quanti possimus, aliena emamus quanti possessores uelint.  