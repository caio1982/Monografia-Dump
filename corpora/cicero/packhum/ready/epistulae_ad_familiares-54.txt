prid .  kal .  iun .   45  athenis seruius ciceroni sal. plur. etsi scio non iucundissimum me nuntium uobis adlaturum, tamen, quoniam casus et natura in nobis dominatur, uisum est faciendum, quoquo modo res se haberet, uos certiores facere.  a. d. x kal. iun., cum ab epidauro piraeum naui aduectus essem, ibi <m.> marcellum, collegam nostrum, conueni eumque diem ibi consumpsi ut cum eo essem. postero die  <cu>m ab eo digressus essem eo consilio ut ab athenis in boeotiam irem reliquamque iuris dictionem absoluerem, ille, ut aiebat, supra mal<e>as in italiam uersus nauigaturus erat. post diem tertium eius diei, cum ab athenis proficisci in animo haberem, circiter hora decima noctis p. postumius, familiaris eius, ad me uenit et mihi nuntiauit m. marcellum, collegam nostrum, post cenae tempus a p. magio cilone, familiare eius, pugione percussum esse et duo uulnera accepisse, unum in stomacho, alterum in capite secundum aurem; sperare tamen eum uiuere posse. magium se ipsum interfecisse postea; se a marcello ad me missum esse qui haec nuntiaret et rogaret uti medicos ei mitterem. itaque medicos coegi et e uestigio eo sum profectus prima luce. cum non longe a piraeo abessem, puer acidini obuiam mihi uenit cum codicillis in quibus erat scriptum paulo ante lucem marcellum diem suum obisse. ita uir clarissimus ab homine deterrimo acerbissima morte est adfectus et cui inimici propter dignitatem pepercerant inuentus est amicus qui ei mortem offerret.  ego tamen ad tabernaculum eius perrexi. inueni duos libertos et pauculos seruos; reliquos aiebant profugisse metu perterritos, quod dominus eorum ante tabernaculum interfectus esset. coactus sum in eadem illa lectica qua ipse delatus eram meisque lecticariis in urbem eum referre, ibique pro ea copia quae athenis erat funus ei satis amplum faciendum curaui. ab atheniensibus locum sepulturae intra urbem ut darent impetrare non potui quod religione se impediri dicerent, neque tamen id antea cuiquam concesserant. quod  proximum fuit, uti in quo uellemus gymnasio eum sepeliremus, nobis permiserunt. nos in nobilissimo orbi terrarum gymnasio academiae locum delegimus ibique eum combussimus posteaque curauimus ut eidem athenienses in eodem loco monumentum ei marmoreum faciendum locarent. ita quae nostra officia fuerunt pro collegio et pro propinquitate et uiuo et mortuo omnia ei praestitimus.  uale. Â d. prid. kal. iun. athenis.