non mehercule augendi criminis causa, iudices, dicam, sed, quem ipse accepi oculis animoque sensum, hunc uere apud uos et, ut potero, planissime exponam. nam cum quadriennio post in siciliam uenissem, sic mihi adfecta uisa est ut eae terrae solent in quibus bellum acerbum diuturnumque uersatum est. quos ego campos antea collisque nitidissimos uiridissimosque uidissem, hos ita uastatos nunc ac desertos uidebam ut ager ipse cultorem desiderare ac lugere dominum uideretur. herbitensis ager et hennensis, murgentinus, assorinus, imacharensis, agyrinensis ita relictus erat ex maxima parte ut non solum iugorum sed etiam dominorum multitudinem quaereremus; aetnensis uero ager, qui solebat esse cultissimus, et, quod caput est rei frumentariae, campus leontinus,—cuius antea species haec erat ut, cum obsitum uidisses, annonae caritatem non uererere,—sic erat deformis atque horridus ut in uberrima siciliae parte siciliam quaereremus; labefactarat enim uehementer aratores iam superior annus, proximus uero funditus euerterat. tu mihi etiam audes mentionem facere decumarum? tu in tanta improbitate, in tanta acerbitate, in tot ac tantis iniuriis, cum in arationibus et in earum rerum iure prouincia sicilia consistat, euersis funditus aratoribus, relictis agris, cum in prouincia tam locuplete ac referta non modo rem sed ne spem quidem ullam reliquam cuiquam feceris, aliquid te populare putabis habere cum dices te pluris quam ceteros decumas uendidisse? quasi uero aut populus romanus hoc uoluerit aut senatus hoc tibi mandauerit, ut, cum omnis aratorum  fortunas decumarum nomine eriperes, in posterum fructu illo commodoque rei frumentariae populum romanum priuares, deinde, si quam partem tuae praedae ad summam decumarum addidisses, bene de re publica, bene de populo romano meritus uiderere. 