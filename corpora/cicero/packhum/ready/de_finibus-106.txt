liber quintus  cum audissem antiochum, brute, ut solebam, cum m. pisone in eo gymnasio, quod ptolomaeum uocatur,  unaque nobiscum q. frater et t. pomponius luciusque cicero, frater noster cognatione patruelis, amore germanus, constituimus inter nos ut ambulationem postmeridianam conficeremus in academia, maxime quod is locus ab omni turba id temporis uacuus esset. itaque ad tempus ad pisonem omnes. inde sermone uario sex illa a dipylo stadia confecimus. cum autem uenissemus in academiae non sine causa nobilitata spatia, solitudo erat ea, quam uolueramus. tum piso: naturane nobis hoc, inquit, datum dicam an errore quodam, ut, cum ea loca uideamus, in quibus memoria dignos uiros acceperimus multum esse uersatos, magis moueamur, quam si quando eorum ipsorum aut facta audiamus aut scriptum aliquod legamus? uelut ego nunc moueor. uenit enim mihi platonis in mentem, quem accepimus primum hic disputare solitum; cuius etiam illi hortuli propinqui non memoriam solum mihi afferunt, sed ipsum uidentur in conspectu meo ponere. hic speusippus, hic xenocrates, hic eius auditor polemo, cuius illa ipsa sessio fuit, quam uidemus. equidem etiam curiam nostram—hostiliam dico, non hanc nouam, quae minor mihi esse uidetur, posteaquam est maior—solebam intuens scipionem, catonem, laelium, nostrum uero in primis auum cogitare; tanta uis admonitionis inest in locis; ut non sine causa ex iis memoriae ducta sit disciplina. 