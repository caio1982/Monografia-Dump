hoc illud est, quod theophrastus sustinere non potuit. nam cum statuisset uerbera, tormenta, cruciatus, patriae euersiones, exilia, orbitates magnam uim habere ad male misereque uiuendum, non est ausus elate et ample loqui, cum humiliter demisseque sentiret. quam bene, non quaeritur, constanter quidem certe. itaque mihi placere non solet consequentia reprehendere, cum prima concesseris. hic autem elegantissimus omnium philosophorum et eruditissimus non magnopere reprehenditur, cum tria genera dicit bonorum, uexatur autem ab omnibus primum in eo libro quem scripsit de uita beata, in quo multa disputat, quam ob rem is, qui torqueatur qui crucietur, beatus esse non possit. in eo etiam putatur dicere in rotam— id est genus quoddam tormenti apud graecos—beatam uitam non escendere. non usquam id quidem dicit omnino, sed quae dicit, idem ualent. possum igitur,  cui concesserim in malis esse dolores corporis, in malis naufragia fortunae, huic suscensere dicenti non omnis bonos esse beatos, cum in omnis bonos ea, quae ille in malis numerat, cadere possint? uexatur idem theophrastus et libris et scholis omnium philosophorum, quod in callisthene suo laudarit illam sententiam: 'uitám regit fortúna, non sapiéntia.' negant ab ullo philosopho quicquam dictum esse languidius. recte id quidem, sed nihil intellego dici potuisse constantius. si enim tot sunt in corpore bona, tot extra corpus in casu atque fortuna, nonne consentaneum est plus fortunam, quae domina rerum sit et externarum et ad corpus pertinentium, quam consilium ualere? an malumus epicurum imitari? qui multa praeclare saepe dicit; quam enim sibi constanter conuenienterque dicat, non laborat. laudat tenuem uictum. philosophi id quidem, sed si socrates aut antisthenes diceret, non is qui finem bonorum uoluptatem esse dixerit. negat quemquam iucunde posse uiuere, nisi idem honeste sapienter iusteque uiuat. nihil grauius, nihil philosophia dignius, nisi idem hoc ipsum 'honeste sapienter iuste' ad uoluptatem referret. quid melius quam: fortunam exiguam interuenire sapienti? sed hoc isne dicit, qui, cum dolorem non modo maxumum malum, sed solum malum etiam dixerit, toto corpore opprimi possit doloribus acerrumis tum, cum maxime contra  fortunam glorietur? quod idem melioribus etiam uerbis metrodorus: 'occupaui te' inquit, 'fortuna, atque cepi omnisque aditus tuos interclusi, ut ad me adspirare non posses.' praeclare, si aristo chius aut si stoicus zenon diceret, qui, nisi quod turpe esset, nihil malum duceret; tu uero, metrodore, qui omne bonum in uisceribus medullisque condideris et definieris summum bonum firma corporis adfectione explorataque <eius> spe contineri, fortunae aditus interclusisti? quo modo? isto enim bono iam exspoliari potes. 