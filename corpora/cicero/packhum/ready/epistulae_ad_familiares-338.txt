ex .   51  uel in .   50  tarsi (?) cicero thermo pro pr. s. etsi mihi uideor intellexisse, cum tecum ephesi de re m. annei, legati mei, locutus sum, te ipsius causa uehementer omnia uelle, tamen et m. anneium tanti facio ut mihi nihil putem praetermittendum quod illius intersit et me a te tanti fieri puto ut non dubitem quin ad tuam uoluntatem magnus  cumulus accedat commendationis meae. nam cum iam diu diligerem m. anneium deque eo sic existimarem ut res declarat, qui ultro ei detulerim legationem cum multis petentibus denegassem, tum uero, postea quam mecum in bello atque in re militari fuit, tantam in eo uirtutem, prudentiam, fidem tantamque erga me beneuolentiam cognoui ut hominem neminem pluris faciam.  eum cum sardianis habere controuersiam scis. causam tibi exposuimus ephesi; quam tu tamen coram facilius meliusque cognosces. de reliquo, mihi mehercule diu dubium fuit quid ad te potissimum scriberem. ius enim quem ad modum dicas clarum et magna cum tua laude notum est. nobis autem in hac causa nihil aliud opus est nisi te ius instituto tuo dicere. sed tamen, cum me non fugiat quanta sit in praetore auctoritas, praesertim ista integritate, grauitate, clementia qua te esse inter omnis constat, peto abs te pro nostra coniunctissima necessitudine plurimisque officiis paribus ac mutuis ut uoluntate, auctoritate, studio tuo perficias ut m. anneius intellegat te et sibi amicum esse (quod non dubitat; saepe enim mecum locutus est) et multo amiciorem his meis litteris esse factum. in tuo toto imperio atque prouincia nihil est quod mihi gratius facere possis. nam apud ipsum, gratissimum hominem atque optimum uirum, quam bene positurus sis studium tuum atque officium dubitare te non existimo.