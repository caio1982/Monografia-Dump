quot uultis esse in uno furto peccatorum gradus, ut, si singulis insistere uelim, progredi iste non possit? improbas frumentum siculorum. quid? ipse quod mittis? peculiarem habes aliquam siciliam quae tibi ex alio genere frumentum suppeditare possit? cum senatus decernit ut ematur in sicilia frumentum, aut cum populus iubet, hoc,  ut opinor, intellegit, ex sicilia siculum frumentum apportari oportere: tu cum ciuitatum siciliae uulgo omne frumentum improbas, num ex aegypto aut syria frumentum romam missurus es? improbas halaesinum, thermitanum, cephaloeditanum, amestratinum, tyndaritanum, herbitense, multarum praeterea ciuitatum! quid accidit tandem ut horum populorum agri frumentum eius modi te praetore ferrent,—quod numquam antea,—ut neque tibi neque populo romano posset probari, praesertim cum ex isdem agris eiusdem anni frumentum ex decumis romam mancipes aduexissent? quid acciderat ut ex eodem horreo decumanum probaretur, emptum improbaretur? dubiumne est quin ista omnis improbatio cogendae pecuniae causa nata sit? esto, improbas halaesinum, habes ab alio populo quod probes: eme illud quod placet, missos fac eos quorum frumentum improbasti. sed ab iis quos repudias exigis tantum pecuniae quantum ad eum numerum frumenti satis sit quem ei ciuitati imperas emendum. in medimna singula uideo ex litteris publicis tibi halaesinos hs quinos denos dedisse. ostendam ex tabulis locupletissimorum aratorum eodem tempore neminem in sicilia pluris frumentum uendidisse.  quae est ergo ista ratio aut quae potius amentia, frumentum improbare id quod ex eo loco sit ex quo senatus et populus romanus emi uoluerit, et ex eo aceruo ex quo partem tu idem decumarum nomine probaris; deinde a ciuitatibus pecuniam ad emendum frumentum cogere, cum ex aerario acceperis? utrum enim te lex terentia siculorum pecunia frumentum  emere an populi romani pecunia frumentum a siculis emere iussit? iam uero ab isto omnem illam ex aerario pecuniam, quam his oportuit ciuitatibus pro frumento dari, lucri factam uidetis. accipis enim hs  xu  pro medimno; tanti enim est illo tempore medimnum; retines hs  xxi ; tanti enim est frumentum siciliense ex lege aestimatum. quid interest utrum hoc feceris an frumentum siciliense non improbaris, sed frumento probato et accepto pecuniam publicam tenueris omnem neque quicquam ulli dissolueris ciuitati? cum aestimatio legis eius modi sit ut ceteris temporibus tolerabilis siculis, te praetore etiam grata esse debuerit. est enim modius lege hs  iiis  aestimatus, fuit autem te praetore, ut tu in multis epistulis ad amicos tuos gloriaris, hs  ii . sed fuerit hs  iis , quoniam tu tantum a ciuitatibus in modios singulos exegisti; cum, si solueres siculis tantum quantum te populus romanus iusserat, aratoribus fieri gratissimum posset, tu non modo eos accipere quod oportebat noluisti, sed etiam dare quod non debebant coegisti? atque haec ita gesta esse, iudices, cognoscite et ex litteris publicis ciuitatum et ex testimoniis publicis, in quibus nihil fictum, nihil ad tempus accommodatum intellegetis; omnia quae dicimus rationibus populorum non interpositis neque perturbatis neque repentinis, sed certis, institutis, ordine relata atque confecta sunt. recita.  rationes halaesinorum.  cui pecuniam datam dicit? dic etiam clarius. uolcatio, timarchidi, maeuio.  