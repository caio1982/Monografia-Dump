quid mihi hoc loco respondebis? nisi forte id quod, tametsi probari nullo modo potest, tamen dici quidem in iudicio de pecuniis repetundis necesse est, de tua pecunia aedificatam esse nauem. aude hoc saltem dicere quod necesse est; noli metuere, hortensi, ne quaeram qui licuerit aedificare nauem senatori; antiquae sunt istae leges et mortuae, quem ad modum tu soles dicere, quae uetant. fuit ista res publica quondam, fuit ista seueritas in iudiciis, ut istam rem accusator in magnis criminibus obiciendam  putaret. quid enim tibi naui? qui si quo publice proficisceris, praesidi et uecturae causa sumptu publico nauigia praebentur; priuatim autem nec proficisci quoquam potes nec arcessere res transmarinas ex iis locis in quibus te habere nihil licet. deinde cur quicquam contra leges parasti? ualeret hoc crimen in illa uetere seueritate ac dignitate rei publicae; nunc non modo te hoc crimine non arguo, sed ne illa quidem communi uituperatione reprehendo: tu tibi hoc numquam turpe, numquam criminosum, numquam inuidiosum fore putasti, celeberrimo loco palam tibi aedificari onerariam nauem in prouincia quam tu cum imperio obtinebas? quid eos loqui qui uidebant, quid existimare eos qui audiebant arbitrabare? inanem te nauem esse illam in italiam adducturum? nauiculariam, cum romam uenisses, esse facturum? ne illud quidem quisquam poterat suspicari, te in italia maritimum habere fundum et ad fructus deportandos onerariam nauem comparare. eius modi uoluisti de te sermonem esse omnium palam ut loquerentur te illam nauem parare quae praedam ex sicilia deportaret, et ad ea furta quae reliquisses commearet. uerum haec omnia, si doces nauem de tua pecunia aedificatam, remitto atque concedo. sed hoc, homo amentissime, non intellegis priore actione ab ipsis istis mamertinis, tuis laudatoribus, esse sublatum? nam dixit heius, princeps ciuitatis, princeps istius legationis quae ad tuam laudationem missa est, nauem tibi operis publicis mamertinorum esse factam, eique faciendae senatorem mamertinum publice praefuisse. reliqua est materies. hanc reginis, ut ipsi dicunt— tametsi tu negare non potes—publice, quod mamertini  materiem non habent, imperauisti. si et ex quo fit nauis, et qui faciunt, imperio tibi tuo non pretio praesto fuerunt, ubi tandem istud latet quod tu de tua pecunia dicis impensum? at mamertini in tabulis nihil habent. primum uideo potuisse fieri ut ex aerario nihil darent; etenim uel capitolium, sicut apud maiores nostros factum est, publice coactis fabris operisque imperatis gratiis exaedificari atque effici potuit; deinde—id quod perspicio et quod ostendam, cum ipsos produxero, ipsorum ex litteris—multas pecunias isti erogatas in operum locationes falsas atque inanis esse perscriptas. iam illud minime mirum est, mamertinos a quo summum beneficium acceperant, quem sibi amiciorem quam populo romano esse cognouerant, eius capiti litteris suis pepercisse. sed si argumento est mamertinos tibi pecuniam non dedisse, quia scriptum non habent, sit argumento tibi gratiis stare nauem, quia, quid emeris aut quid locaris, scriptum proferre non potes. 