immo istud quidem, inquam, quo loco quidque, nisi iniquum postulo, arbitratu meo.  ut placet, inquit. etsi enim illud erat aptius, aequum cuique concedere.  existimo igitur, inquam, cato, ueteres illos platonis auditores, speusippum, aristotelem, xenocratem, deinde  eorum, polemonem, theophrastum, satis et copiose et eleganter habuisse constitutam disciplinam, ut non esset causa zenoni, cum polemonem audisset, cur et ab eo ipso et a superioribus dissideret. quorum fuit haec institutio, in qua animaduertas uelim quid mutandum putes nec expectes, dum ad omnia dicam, quae a te dicta sunt; uniuersa enim illorum ratione cum tota uestra confligendum puto. qui cum uiderent ita nos esse natos, ut et communiter ad eas uirtutes apti essemus, quae notae illustresque sunt, iustitiam dico, temperantiam, ceteras generis eiusdem—quae omnes similes artium reliquarum materia tantum ad meliorem partem et tractatione differunt—, easque ipsas uirtutes uiderent nos magnificentius appetere et ardentius, habere etiam insitam quandam uel potius innatam cupiditatem scientiae natosque esse ad congregationem hominum et ad societatem communitatemque generis humani, eaque in maximis ingeniis maxime elucere, totam philosophiam tris in partis diuiserunt, quam partitionem a zenone esse retentam uidemus. quarum cum una sit, qua mores conformari putantur, differo eam partem, quae quasi stirps est huius quaestionis. qui sit enim finis bonorum, mox, hoc loco tantum dico, a ueteribus peripateticis academicisque, qui re consentientes uocabulis differebant, eum locum, quem ciuilem recte appellaturi uidemur, graeci πολιτικόν, grauiter et copiose esse tractatum. 