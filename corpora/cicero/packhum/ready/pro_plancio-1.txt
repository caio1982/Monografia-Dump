sed mihi in causa facili atque explicata perdifficilis, iudices, et lubrica defensionis ratio proponitur. nam, si tantum modo mihi necesse esset contra laterensem dicere, tamen id ipsum esset in tanto usu nostro tantaque amicitia molestum. uetus est enim lex illa iustae ueraeque amicitiae  quae mihi cum illo iam diu est, ut idem amici semper uelint, neque est ullum amicitiae certius uinculum quam consensus et societas consiliorum et uoluntatum. mihi autem non id est in hac re molestissimum, contra illum dicere, sed multo illud magis quod in ea causa contra dicendum est in qua quaedam hominum ipsorum uidetur facienda esse contentio. quaerit enim laterensis atque hoc uno maxime urget qua se uirtute, qua laude plancius, qua dignitate superarit. ita, si cedo illius ornamentis, quae multa et magna sunt, non solum huius dignitatis iactura facienda est sed etiam largitionis recipienda suspicio est; sin hunc illi antepono, contumeliosa habenda est oratio, et dicendum est id quod ille me flagitat, laterensem a plancio dignitate esse superatum. ita aut amicissimi hominis existimatio offendenda est, si illam accusationis condicionem sequar, aut optime de me meriti salus deserenda.  sed ego, laterensis, caecum me et praecipitem ferri confitear in causa, si te aut a plancio aut ab ullo dignitate potuisse superari dixero. itaque discedam ab ea contentione ad quam tu me uocas et ueniam ad illam ad quam me causa ipsa deducit. quid? tu in magistratibus dignitatis iudicem putas esse populum? fortasse non numquam est; utinam uero semper esset! sed est perraro et, si quando est, in eis magistratibus est mandandis quibus salutem suam committi putat; his leuioribus comitiis diligentia et gratia petitorum honos paritur, non eis ornamentis quae esse in te uidemus. nam quod ad populum pertinet, semper dignitatis iniquus iudex est qui aut inuidet aut fauet. quamquam nihil potes in te, laterensis, constituere quod sit proprium laudis tuae  quin id tibi sit commune cum plancio. sed hoc totum agetur alio loco; nunc tantum disputo de iure populi, qui et potest et solet non numquam dignos praeterire; nec, si a populo praeteritus est quem non oportuit, a iudicibus condemnandus est qui praeteritus non est. nam, si ita esset, quod patres apud maiores nostros tenere non potuerunt, ut reprehensores essent comitiorum, id haberent iudices, quod multo etiam minus esset ferendum. tum enim magistratum non gerebat is qui ceperat, si patres auctores non erant facti; nunc postulatur a uobis ut eius exitio qui creatus sit iudicium populi romani reprendatis. itaque iam quoniam qua nolui ianua sum ingressus in causam, sperare uideor tantum afuturam esse orationem meam a minima suspicione offensionis tuae, te ut potius obiurgem, quod iniquum in discrimen adducas dignitatem tuam, quam ut eam ego ulla contumelia coner attingere. tu continentiam, tu industriam, tu animum in rem publicam, tu uirtutem, tu innocentiam, tu fidem, tu labores tuos, quod aedilis non sis factus, fractos esse et abiectos et repudiatos putas? uide tandem, laterensis, quantum ego a te dissentiam. si me dius fidius decem soli essent in ciuitate uiri boni, sapientes, iusti, graues, qui te indignum aedilitate iudicauissent, grauius de te iudicatum putarem quam est hoc quod tu metuis ne a populo iudicatum esse uideatur. non enim comitiis iudicat semper populus, sed mouetur plerumque gratia, cedit precibus, facit eos a quibus est maxime ambitus, denique, etiam si iudicat, non dilectu aliquo aut sapientia ducitur ad iudicandum, sed  impetu non numquam et quadam etiam temeritate. non est enim consilium in uolgo, non ratio, non discrimen, non diligentia, semperque sapientes ea quae populus fecisset ferenda, non semper laudanda dixerunt. qua re, cum te aedilem fieri oportuisse dicis, populi culpam, non competitoris accusas. ut fueris dignior quam plancius—de quo ipso tecum ita contendam paulo post ut conseruem dignitatem tuam—sed ut fueris dignior, non competitor a quo es uictus, sed populus a quo es praeteritus, in culpa est. in quo illud primum debes putare, comitiis, praesertim aediliciis, studium esse populi, non iudicium; eblandita illa, non enucleata esse suffragia; eos qui suffragium ferant, quid cuique ipsi debeant considerare saepius quam quid cuique a re publica debeatur. sin autem mauis esse iudicium, non tibi id rescindendum est sed ferendum. 'male iudicauit populus.' at iudicauit. 'non debuit.' at potuit. 'non fero.' at multi clarissimi et sapientissimi ciues tulerunt. est enim haec condicio liberorum populorum praecipueque huius principis populi et omnium gentium domini atque uictoris, posse suffragiis uel dare uel detrahere quod uelit cuique; nostrum est autem, nostrum qui in hac tempestate populi iactemur et fluctibus ferre modice populi uoluntates, adlicere alienas, retinere partas, placare turbatas; honores si magni non putemus, non seruire populo; sin eos expetamus, non defetigari supplicando. 