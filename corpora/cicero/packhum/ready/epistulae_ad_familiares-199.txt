iu kal .  iun .   43 cicero planco ita erant omnia quae istim adferebantur incerta ut quid ad te scriberem non occurreret. modo enim quae uellemus de lepido, modo contra nuntiabantur. de te tamen fama constans, nec decipi posse nec uinci. quorum alterius fortuna partem habet quandam, alterum proprium est prudentiae tuae.  sed accepi litteras a collega tuo datas id. mai. in quibus erat te ad se scripsisse a lepido non recipi antonium; quod erit certius si tu ad nos idem scripseris. sed minus audes fortasse propter inanem laetitiam litterarum superiorum. uerum ut errare, mi plance, potuisti (quis enim id effugerit?), sic decipi te non potuisse quis non uidet? nunc uero etiam [iam] erroris causa sublata est; culpa enim illa 'bis ad eundem' uulgari reprehensa prouerbio est. sin ut scripsisti ad collegam ita se res habet, omni cura liberati sumus; nec tamen erimus prius quam ita esse tu nos feceris certiores.  mea quidem, ut ad te saepius scripsi, haec sententia est, qui reliquias huius belli oppresserit, eum totius belli confectorem fore; quem te et opto esse et confido futurum. studia  mea erga te, quibus certe nulla esse maiora potuerunt, tibi tam grata esse quam ego putaui fore minime miror uehementerque laetor. quae quidem tu, si recte istic erit, maiora et grauiora cognosces. Â iiii kal. iun.