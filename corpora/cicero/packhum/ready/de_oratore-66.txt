hic catulus 'di immortales,' inquit 'quantam rerum uarietatem, quantam uim, quantam copiam, crasse, complexus es quantisque ex angustiis oratorem educere ausus es et in maiorum suorum regno conlocare! namque illos ueteres doctores auctoresque dicendi nullum genus disputationis a se alienum putasse accepimus semperque esse in omni orationis ratione uersatos; ex quibus elius hippias, cum olympiam uenisset maxima illa quinquennali celebritate ludorum, gloriatus est cuncta paene audiente graecia nihil esse ulla in arte rerum omnium quod ipse nesciret; nec solum has artis, quibus liberales doctrinae atque ingenuae continerentur, geometriam, musicam, litterarum cognitionem et poetarum atque illa, quae de naturis rerum, quae de hominum moribus, quae de rebus publicis dicerentur, <se tenere> sed anulum, quem haberet, pallium, quo amictus, soccos, quibus indutus esset, [se] sua manu confecisse. scilicet nimis hic quidem est progressus, sed ex eo ipso est coniectura facilis, quantum sibi illi oratores de praeclarissimis artibus appetierint, qui ne sordidiores quidem repudiarint. quid de prodico cio, de thrasymacho calchedonio, de protagora abderita loquar? quorum unus quisque plurimum <ut> temporibus illis etiam de natura rerum et disseruit et scripsit. ipse ille leontinus gorgias, quo patrono, ut plato uoluit, philosopho succubuit orator, qui aut non est uictus umquam a socrate neque sermo ille platonis uerus est; aut, si est uictus, eloquentior  uidelicet fuit et disertior socrates et, ut tu appellas, copiosior et melior orator—sed hic in illo ipso platonis libro de omni re, quaecumque in disceptationem quaestionemque uocetur, se copiosissime dicturum esse profitetur; isque princeps ex omnibus ausus est in conuentu poscere qua de re quisque uellet audire; cui tantus honos habitus est a graecia, soli ut ex omnibus delphis non inaurata statua, sed aurea statueretur. sed hi, quos nominaui, multique praeterea summique dicendi doctores uno tempore fuerunt; ex quibus intellegi potest ita se rem habere, ut tu, crasse, dicis, oratorisque nomen apud antiquos in graecia maiore quadam uel copia uel gloria floruisse. quo quidem magis dubito tibine plus laudis an graecis uituperationis statuam esse tribuendum: cum tu in alia lingua ac moribus natus occupatissima in ciuitate uel priuatorum negotiis paene omnibus uel orbis terrae procuratione ac summi imperi gubernatione destrictus tantam uim rerum cognitionemque comprehenderis eamque omnem cum eius, qui consilio et oratione in ciuitate ualeat, scientia atque exercitatione sociaris; illi nati in litteris ardentesque his studiis, otio uero diffluentes, non modo nihil acquisierint, sed ne relictum quidem et traditum et suum conseruarint.' tum crassus 'non in hac' inquit 'una, catule, re, sed in aliis etiam compluribus distributione partium ac separatione magnitudines sunt artium deminutae. an tu existimas, cum esset hippocrates ille cous, fuisse tum alios medicos, qui morbis, alios, qui uulneribus, alios, qui oculis mederentur? num geometriam euclide aut archimede, num musicam damone aut aristoxeno, num ipsas litteras aristophane aut callimacho tractante tam discerptas  fuisse, ut nemo genus uniuersum complecteretur atque ut alius aliam sibi partem in qua elaboraret seponeret? equidem saepe hoc audiui de patre et de socero meo, nostros quoque homines, qui excellere sapientiae gloria uellent, omnia, quae quidem tum haec ciuitas nosset, solitos esse complecti. meminerant illi sex. aelium; m'. uero manilium nos etiam uidimus transuerso ambulantem foro; quod erat insigne eum, qui id faceret, facere ciuibus suis omnibus consili sui copiam; ad quos olim et ita ambulantis et in solio sedentis domi sic adibatur, non solum ut de iure ciuili ad eos, uerum etiam de filia conlocanda, de fundo emendo, de agro colendo, de omni denique aut officio aut negotio referretur. haec fuit p. crassi illius ueteris, haec ti. coruncani, haec proaui generi mei scipionis prudentissimi hominis sapientia, qui omnes pontifices maximi fuerunt, ut ad eos de omnibus diuinis atque humanis rebus referretur; eidemque in senatu et apud populum et in causis amicorum et domi et militiae consilium suum fidemque praestabant. quid enim m. catoni praeter hanc politissimam doctrinam transmarinam atque aduenticiam defuit? num, quia ius ciuile didicerat, causas non dicebat? aut quia poterat dicere, iuris scientiam neglegebat? utroque in genere et elaborauit et praestitit. num propter hanc ex priuatorum negotiis conlectam gratiam tardior in re publica capessenda fuit? nemo apud populum fortior, nemo melior senator; et idem facile optimus imperator; denique nihil in hac ciuitate temporibus illis sciri disciue potuit, quod ille non cum inuestigarit et scierit tum etiam conscripserit. nunc contra plerique ad honores  adipiscendos et ad rem publicam gerendam nudi ueniunt atque inermes, nulla cognitione rerum, nulla scientia ornati. sin aliquis excellit unus e multis, effert se, si unum aliquid adfert, aut bellicam uirtutem aut usum aliquem militarem; quae sane nunc quidem obsoleuerunt; aut iuris scientiam, ne eius quidem uniuersi; nam pontificium, quod est coniunctum, nemo discit; aut eloquentiam, quam in clamore et in uerborum cursu positam putant; omnium uero bonarum artium, denique uirtutum ipsarum societatem cognationemque non norunt. sed ut ad graecos referam orationem, quibus carere hoc quidem in sermonis genere non possumus —nam ut uirtutis a nostris, sic doctrinae sunt ab illis exempla petenda—septem fuisse dicuntur uno tempore, qui sapientes et haberentur et uocarentur: hi omnes praeter milesium thalen ciuitatibus suis praefuerunt. quis doctior eisdem temporibus illis aut cuius eloquentia litteris instructior fuisse traditur quam pisistrati? qui primus homeri libros confusos antea sic disposuisse dicitur, ut nunc habemus. non fuit ille quidem ciuibus suis utilis, sed ita eloquentia floruit, ut litteris doctrinaque praestaret. quid pericles? de cuius ui dicendi sic accepimus, ut, cum contra uoluntatem atheniensium loqueretur pro salute patriae seuerius, tamen id ipsum, quod ille contra popularis homines diceret, populare omnibus et iucundum uideretur; cuius in labris ueteres comici, etiam cum illi male dicerent (quod tum athenis fieri licebat), leporem habitasse dixerunt tantamque in eodem uim fuisse, ut in eorum mentibus, qui audissent, quasi aculeos quosdam relinqueret. at hunc non declamator aliqui ad clepsydram latrare docuerat, sed, ut  accepimus, clazomenius ille anaxagoras uir summus in maximarum rerum scientia: itaque hic doctrina, consilio, eloquentia excellens quadraginta annis praefuit athenis et urbanis eodem tempore et bellicis rebus. quid critias? quid alcibiades? ciuitatibus quidem suis non boni, sed certe docti atque eloquentes, nonne socraticis erant disputationibus eruditi? quis dionem syracosium doctrinis omnibus expoliuit? non plato? atque eum idem ille non linguae solum, uerum etiam animi ac uirtutis magister ad liberandam patriam impulit, instruxit, armauit. aliisne igitur artibus hunc dionem instituit plato, aliis isocrates clarissimum uirum timotheum cononis praestantissimi imperatoris filium, summum ipsum imperatorem hominemque doctissimum? aut aliis pythagorius ille lysis thebanum epaminondam, haud scio an summum uirum unum omnis graeciae? aut xenophon agesilaum? aut philolaus archytam tarentinum? aut ipse pythagoras totam illam ueterem italiae graeciam, quae quondam magna uocitata est? equidem non arbitror; sic enim uideo, unam quandam omnium rerum, quae essent homine erudito dignae atque eo, qui in re publica uellet excellere, fuisse doctrinam; quam qui accepissent, si eidem ingenio ad pronuntiandum ualuissent et se ad dicendum quoque non repugnante natura dedissent, eloquentia praestitisse. itaque ipse aristoteles cum florere isocratem nobilitate discipulorum uideret, quod [ipse] suas disputationes a causis forensibus et ciuilibus ad inanem sermonis elegantiam transtulisset, mutauit repente totam formam prope disciplinae suae uersumque quendam philoctetae paulo secus dixit: ille enim turpe sibi ait esse tacere, cum barbaros, hic autem, cum isocratem pateretur dicere; itaque ornauit et inlustrauit doctrinam illam omnem  rerumque cognitionem cum orationis exercitatione coniunxit. neque uero hoc fugit sapientissimum regem philippum, qui hunc alexandro filio doctorem accierit, a quo eodem ille et agendi acciperet praecepta et eloquendi. nunc siue qui uolet, eum philosophum, qui copiam nobis rerum orationisque tradat, per me appellet oratorem licet; siue hunc oratorem, quem ego dico sapientiam iunctam habere eloquentiae, philosophum appellare malet, non impediam; dum modo hoc constet, neque infantiam eius, qui rem norit, sed eam explicare dicendo non queat, neque inscientiam illius, cui res non suppetat, uerba non desint, esse laudandam; quorum si alterum sit optandum, malim equidem indisertam prudentiam quam stultitiam loquacem; sin quaerimus quid unum excellat ex omnibus, docto oratori palma danda est; quem si patiuntur eundem esse philosophum, sublata controuersia est; sin eos diiungent, hoc erunt inferiores, quod in oratore perfecto inest illorum omnis scientia, in philosophorum autem cognitione non continuo inest eloquentia; quae quamuis contemnatur ab eis, necesse est tamen aliquem cumulum illorum artibus adferre uideatur.' haec cum crassus dixisset, parumper et ipse conticuit et a ceteris silentium fuit. 