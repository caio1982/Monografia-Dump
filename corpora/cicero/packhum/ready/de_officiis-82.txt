sed ex tota hac laude reguli unum illud est admiratione dignum, quod captiuos retinendos censuit. nam quod rediit, nobis nunc mirabile uidetur, illis quidem temporibus aliter facere non potuit. itaque ista laus non est hominis, sed temporum. nullum enim uinculum ad astringendam fidem iure iurando maiores artius esse uoluerunt. id indicant leges in duodecim ta bulis, indicant sacratae, indicant foedera, quibus etiam cum hoste deuincitur fides, indicant notiones animaduersionesque censorum, qui nulla de re diligentius quam de iure iurando iudicabant. l. manlio a. f., cum dictator fuisset, m. pomponius tr. pl. diem dixit, quod is paucos sibi dies ad dictaturam gerendam addidisset; criminabatur etiam, quod titum filium, qui postea est torquatus appellatus, ab hominibus relegasset et ruri habitare iussisset. quod cum audiuisset adulescens filius negotium exhiberi patri, accurisse romam et cum primo luci pomponii domum uenisse dicitur. cui cum esset nuntiatum, qui illum iratum allaturum ad se aliquid contra patrem arbitraretur, surrexit e lectulo remotisque arbitris ad se adulescentem iussit uenire. at ille, ut ingressus est, confestim gladium destrinxit iurauitque se illum statim interfecturum, nisi ius iurandum sibi dedisset se patrem missum esse facturum. iurauit hoc terrore coactus pomponius; rem ad populum detulit, docuit, cur sibi causa desistere necesse esset, manlium missum fecit. tantum temporibus illis ius iurandum ualebat. atque hic t. manlius is est, qui ad anienem galli, quem ab eo prouocatus occiderat, torque detracto cognomen inuenit, cuius tertio consulatu latini ad ueserim fusi et fugati, magnus uir in primis et qui perindulgens in patrem, idem acerbe seuerus in filium.  