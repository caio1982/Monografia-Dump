xi kal .  apr .   49  romae balbus ciceroni imp. sal. dic. caesar nobis litteras perbreuis misit, quarum exemplum subscripsi. breuitate epistulae scire poteris eum ualde esse distentum qui tanta de re tam breuiter scripserit. si quid praeterea noui fuerit, statim tibi scribam. caesar oppio cornelio sal. a. d.  uii  id. mart. brundisium ueni; ad murum castra posui. pompeius est brundisi. misit ad me n. magium de pace. quae uisa sunt respondi. hoc uos statim scire uolui. cum in spem uenero de compositione aliquid me conficere, statim uos certiores faciam.  quo modo me nunc putas, mi cicero, torqueri, postquam rursus in spem pacis ueni, ne qua res eorum compositionem  impediat? namque quod absens facere possum, opto. quod si una essem, aliquid fortasse proficere posse mihi uiderer. nunc exspectatione crucior.