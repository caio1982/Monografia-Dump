dicit etiam causam heracleus segestanus, homo domi suae nobilissimo loco natus. audite, ut uestra humanitas postulat, iudices; audietis enim de magnis incommodis iniuriisque sociorum. hunc scitote fuisse heracleum in ea causa, qui propter grauem morbum oculorum tum non nauigarit, et iussu eius qui potestatem habuit in commeatu syracusis  remanserit! is certe neque classem prodidit neque metu perterritus fugit neque exercitum deseruit; etenim tum esset hoc animaduertendum cum classis syracusis proficiscebatur. is tamen in eadem causa fuit, quasi esset in aliquo manifesto scelere deprehensus, in quem ne falsi quidem causa conferri criminis potuit. fuit in illis nauarchis heracliensis quidam furius,—nam habent illi non nulla huiusce modi latina nomina,—homo, quam diu uixit, non domi suae solum, post mortem tota sicilia clarus et nobilis. in quo homine tantum animi fuit non solum ut istum libere laederet,—nam id quidem, quoniam moriundum uidebat, sine periculo se facere intellegebat,—uerum morte proposita, cum lacrimans in carcere mater noctes diesque adsideret, defensionem causae suae scripsit; quam nunc nemo est in sicilia quin habeat, quin legat, quin tui sceleris et crudelitatis ex illa oratione commonefiat. in qua docet quot a ciuitate sua nautas acceperit, quot et quanti quemque dimiserit, quot secum habuerit; item de ceteris nauibus dicit; quae cum apud te diceret, uirgis oculi uerberabantur. ille morte proposita facile dolorem corporis patiebatur; clamabat, id quod scriptum reliquit, facinus esse indignum plus impudicissimae mulieris apud te de cleomenis salute quam de sua uita lacrimas matris ualere. deinde etiam illud uideo esse dictum quod, si recte uos populus romanus cognouit, non falso ille de uobis iam in morte ipsa praedicauit, non posse uerrem testis interficiendo <testimonium>  exstinguere; grauiorem apud sapientis iudices se fore ab inferis testem quam si uiuus in iudicium produceretur; tum auaritiae solum, si uiueret, nunc, cum ita esset necatus, sceleris audaciae crudelitatis testem fore. iam illa praeclara: non testium modo cateruas, cum tua res ageretur, sed ab dis manibus innocentium poenas sceleratorumque furias in tuum iudicium esse uenturas; sese ideo leuiorem suum casum fingere, quod iam ante aciem securium tuarum sextique, tui carnificis, uultum et manum uidisset, cum in conuentu ciuium romanorum iussu tuo securi ciues romani ferirentur. ne multa, iudices, libertate quam uos sociis dedistis, hac ille in acerbissimo supplicio miserrimae seruitutis abusus est. 