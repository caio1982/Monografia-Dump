iam hoc impudentissime: palam—licebat enim uidelicet legibus—singulis censoribus denarii treceni ad statuam praetoris imperati sunt. censores  cxxx  facti sunt; pecuniam illam ob censuram contra leges clam dederunt; haec denarium  xxxuiiii  milia palam saluis legibus contulerunt in statuam. primum quo tantam pecuniam? deinde quam ob rem censores ad statuam tibi conferebant? ordo aliqui censorum est, conlegium, genus aliquod hominum? nam aut publice ciuitates istos honores habent aut, si homines,  generatim, ut aratores, ut mercatores, ut nauicularii; censores quidem qui magis quam aediles? ob beneficium? ergo hoc fatebere, abs te haec petita esse—nam empta non audebis dicere; te eos magistratus hominibus benefici, non rei publicae causa permisisse? hoc cum tute fateare, quisquam dubitabit quin tu istam apud populos prouinciae totius inuidiam atque offensionem non ambitionis neque beneficiorum conlocandorum, sed pecuniae conciliandae causa susceperis? itaque illi censores fecerunt idem quod in nostra re publica solent ii qui per largitionem magistratus adepti sunt: dederunt operam ut ita potestatem gererent ut illam lacunam rei familiaris explerent. sic census habitus est te praetore ut eo censu nullius ciuitatis res publica posset administrari; nam locupletissimi cuiusque censum extenuarant, tenuissimi auxerant. itaque in tributis imperandis tantum oneris plebi imponebatur ut, etiamsi homines tacerent, res ipsa illum censum repudiaret, id quod intellegi facillime re ipsa potest. nam l. metellus, qui, posteaquam ego inquirendi causa in siciliam ueni, repente l. laetili aduentu istius non modo amicus, uerum etiam cognatus factus est,—is, quod uidebat istius censu stari nullo modo posse, eum censum obseruari iussit qui uiro fortissimo atque innocentissimo, sex. peducaeo, praetore habitus esset. erant enim tum censores legibus facti delecti a suis ciuitatibus, quibus, si quid commisissent, poenae legibus erant constitutae. te autem praetore quis censor aut legem metueret qua non tenebatur, quoniam creatus lege non erat, aut animaduersionem tuam, cum id quod abs te emerat uendidisset? teneat iam sane meos testis metellus,  cogat alios laudare, sicut in multis conatus est; modo haec faciat quae facit. quis enim umquam tanta a quoquam contumelia, quis tanta ignominia adfectus est? quinto quoque anno sicilia tota censetur. erat censa praetore peducaeo; quintus annus cum in te praetorem incidisset, censa denuo est. postero anno l. metellus mentionem tui census fieri uetat; censores dicit de integro sibi creari placere; interea peducaeanum censum obseruari iubet. hoc si tuus inimicus fecisset, tamen, si animo aequo prouincia tulisset, inimici iudicium graue uideretur. fecit amicus recens et cognatus uoluntarius; aliter enim, si prouinciam retinere, si saluus ipse in prouincia uellet esse, facere non potuit. exspectas etiam quid hi iudicent? si tibi magistratum abrogasset, minore ignominia te adfecisset quam cum ea quae in magistratu gessisti sustulit atque inrita iussit esse. neque in hac re sola fuit eius modi, sed, antequam ego in siciliam ueni, in maximis rebus ac plurimis; nam et heraclio syracusanos tuos illos palaestritas bona restituere iussit, et epicrati bidinos, et pupillo drepanitano a. claudium, et, nisi mature laetilius in siciliam cum litteris uenisset, minus  xxx  diebus metellus totam trienni praeturam tuam rescidisset. 