nam postquam isti intellexerunt summa diligentia uitam sex. rosci custodiri neque sibi ullam caedis faciendae potestatem dari, consilium ceperunt plenum sceleris et audaciae ut nomen huius de parricidio deferrent, ut ad eam rem aliquem accusatorem ueterem compararent qui de ea re posset dicere aliquid, in qua re nulla subesset suspicio, denique ut, quoniam crimine non poterant, tempore ipso pugnarent. ita loqui homines: 'quod iudicia tam diu facta non essent, condemnari eum oportere qui primus in iudicium adductus esset; huic autem patronos propter chrysogoni gratiam defuturos; de bonorum uenditione et de ista societate uerbum esse facturum neminem; ipso nomine parricidi et atrocitate criminis fore ut hic nullo negotio tolleretur, cum ab nullo defensus esset.' hoc consilio atque adeo hac amentia impulsi quem ipsi, cum cuperent, non potuerunt occidere, eum iugulandum uobis tradiderunt.   quid primum querar aut unde potissimum, iudices, ordiar aut quod aut a quibus auxilium petam? deorumne immortalium, populine romani, uestramne qui summam potestatem habetis hoc tempore fidem implorem? pater occisus nefarie, domus obsessa ab inimicis, bona adempta, possessa, direpta, fili uita infesta, saepe ferro atque insidiis appetita. quid ab his tot maleficiis sceleris abesse uidetur? tamen haec aliis nefariis cumulant atque adaugent, crimen incredibile confingunt, testis in hunc et accusatores huiusce pecunia comparant; hanc condicionem misero ferunt ut optet utrum malit ceruices <t.> roscio dare an insutus in culleum per summum dedecus uitam amittere. patronos huic defuturos putauerunt; desunt; qui libere dicat, qui cum fide defendat, id quod in hac causa satis <est>, non deest profecto, iudices. et forsitan in suscipienda causa temere impulsus adulescentia fecerim; quoniam quidem semel suscepi, licet hercules undique omnes minae terrores periculaque impendeant omnia, succurram ac subibo. certum est deliberatumque quae ad causam pertinere arbitror, omnia non modo dicere uerum etiam libenter audacter libereque dicere; nulla res tanta exsistet, iudices, ut possit uim mihi maiorem adhibere metus quam fides. etenim quis tam dissoluto animo est qui haec cum uideat tacere ac neglegere possit? patrem meum, cum proscriptus non esset, iugulastis, occisum in proscriptorum numerum rettulistis, me domo mea per uim expulistis, patrimonium meum possidetis. quid uoltis amplius? etiamne ad subsellia cum ferro atque telis uenistis ut hic aut iuguletis aut condemnetis?  