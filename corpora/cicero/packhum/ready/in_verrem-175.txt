rex primo nihil metuere, nihil suspicari; dies unus, alter, plures; non referri. tum mittit, si uideatur, ut reddat. iubet iste posterius ad se reuerti. mirum illi uideri; mittit iterum; non redditur. ipse hominem appellat, rogat ut reddat. os hominis insignemque impudentiam cognoscite. quod sciret, quod ex ipso rege audisset in capitolio esse ponendum, quod ioui optimo maximo, quod populo romano seruari uideret, id sibi ut donaret rogare et uehementissime petere coepit. cum ille se et religione iouis capitolini et hominum existimatione impediri diceret, quod multae nationes testes essent illius operis ac muneris, iste homini minari acerrime coepit. ubi uidet eum nihilo magis minis quam precibus permoueri, repente hominem de prouincia iubet ante noctem decedere; ait se comperisse ex eius regno piratas ad siciliam esse uenturos. rex maximo conuentu syracusis in foro, ne quis forte me in crimine obscuro uersari atque adfingere aliquid suspicione hominum arbitretur,â€”in foro, inquam, syracusis flens ac deos hominesque contestans clamare coepit candelabrum factum e gemmis, quod in capitolium missurus esset, quod in templo clarissimo populo romano monu mentum suae societatis amicitiaeque esse uoluisset, id sibi c. uerrem abstulisse; de ceteris operibus ex auro et gemmis quae sua penes illum essent se non laborare, hoc sibi eripi miserum esse et indignum. id etsi antea iam mente et cogitatione sua fratrisque sui consecratum esset, tamen tum se in illo conuentu ciuium romanorum dare donare dicare consecrare ioui optimo maximo, testemque ipsum iouem suae uoluntatis ac religionis adhibere.  quae uox, quae latera, quae uires huius unius criminis querimoniam possunt sustinere? rex antiochus, qui romae ante oculos omnium nostrum biennium fere comitatu regio atque ornatu fuisset, is cum amicus et socius populi romani esset, amicissimo patre, auo, maioribus, antiquissimis et clarissimis regibus, opulentissimo et maximo regno, praeceps prouincia populi romani exturbatus est. quem ad modum hoc accepturas nationes exteras, quem ad modum huius tui facti famam in regna aliorum atque in ultimas terras peruenturam putasti, cum audirent a praetore populi romani in prouincia uiolatum regem, spoliatum hospitem, eiectum socium populi romani atque amicum? nomen uestrum populique romani odio atque acerbitati scitote nationibus exteris, iudices, futurum, si istius haec tanta iniuria impunita discesserit. sic omnes arbitrabuntur, praesertim cum haec fama de nostrorum hominum auaritia et cupiditate percrebruerit, non istius solius hoc esse facinus, sed eorum etiam qui adprobarint. multi reges, multae liberae ciuitates, multi priuati opulenti ac potentes habent profecto in animo capitolium sic ornare ut templi dignitas imperique nostri nomen desiderat; qui si intellexerint interuerso hoc regali dono grauiter uos tulisse, grata fore uobis populoque romano sua studia ac dona  arbitrabuntur; sin hoc uos in rege tam nobili, re tam eximia, iniuria tam acerba neglexisse audient, non erunt tam amentes ut operam curam pecuniam impendant in eas res quas uobis gratas fore non arbitrentur. 