tum balbus: 'ego uero, si quid explanari tibi uoles, respondere malo, sin me interrogare non tam intellegendi causa quam refellendi, utrum uoles faciam, uel ad singula quae requires statim respondebo uel cum peroraris ad omnia.'  tum cotta 'optime' inquit; 'quam ob rem sic agamus ut nos ipsa ducit oratio. sed ante quam de re, pauca de me. non enim mediocriter moueor auctoritate tua balbe orationeque ea quae me in perorando cohortabatur ut meminissem me et cottam esse et pontificem; quod eo credo ualebat, ut opiniones, quas a maioribus accepimus de dis immortalibus, sacra caerimonias religionesque defenderem. ego uero eas defendam semper semperque defendi, nec me ex ea opinione, quam a maioribus accepi de cultu deorum inmortalium, ullius umquam oratio aut docti aut indocti mouebit. sed cum de religione agitur, ti. coruncanium p. scipionem p. scaeuolam pontifices maximos, non zenonem aut cleanthen aut chrysippum sequor, habeoque c. laelium augurem eundemque sapientem quem potius audiam dicentem de religione in illa oratione nobili quam quemquam principem stoicorum. cumque omnis populi romani religio in sacra et in auspicia diuisa sit, tertium adiunctum sit si quid praedictionis causa ex portentis et monstris sibyllae interpretes haruspicesue monuerunt, harum ego religionum nullam umquam contemnendam putaui mihique ita persuasi, romulum auspiciis numam sacris constitutis fundamenta iecisse nostrae ciuitatis, quae numquam profecto sine summa placatione deorum inmortalium tanta esse potuisset. habes balbe quid cotta quid pontifex sentiat; fac nunc ego intellegam  tu quid sentias; a te enim philosopho rationem accipere debeo religionis, maioribus autem nostris etiam nulla ratione reddita credere.' 