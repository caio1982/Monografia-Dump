deinde, cum hoc fecerimus, distributione uti debemus. ea diuiditur in duas partes: enumerationem et expositionem.  enumeratione utemur, cum dicemus numero, quot de rebus dicturi sumus. eam plus quam trium  partium numero esse non oportet: nam et periculosum est, ne quando plus minusue dicamus; et suspicionem adfert auditori meditationis et artificii: quae res fidem abrogat orationi.  expositio est, cum res, quibus de rebus dicturi sumus, exponimus breuiter et absolute. nunc ad confirmationem et confutationem transeamus.  tota spes uincendi ratioque persuadendi posita est in confirmatione et in confutatione. nam cum adiumenta nostra exposuerimus contrariaque dissoluerimus, absolute nimirum munus oratorium confecerimus. utrumque igitur facere poterimus, si constitutionem causae cognouerimus.  causarum constitutiones alii quattuor fecerunt: noster doctor tres putauit esse, non ut de illorum quicquam detraheret inuentione, sed ut ostenderet, id, quod oportuisset simpliciter ac singulari modo docere, illos distribuisse dupliciter et bipertito.  constitutio est prima deprecatio defensoris cum accusatoris insimulatione coniuncta.  constitutiones itaque, ut ante diximus, tres sunt: coniecturalis, legitima, iuridicialis.  coniecturalis est, cum de facto controuersia est, hoc modo: aiax in silua, postquam resciit, quae fecisset per  insaniam, gladio incubuit. ulixes interuenit: occisum conspicatur, corpore telum cruentum educit. teucer interuenit: fratrem occisum, inimicum fratris cum gladio cruento uid<e>t. capitis arcessit. 