noctu xii xi kal .  mart .   49  in caleno cicero attico sal. maximis et miserrimis rebus perturbatus, cum coram tecum mihi potestas deliberandi non esset, uti tamen tuo consilio uolui. deliberatio autem omnis haec est, si pompeius italia excedat, quod eum facturum esse suspicor, quid mihi agendum putes. et quo facilius consilium dare possis, quid in utramque partem mihi in mentem ueniat explicabo breui.  cum merita pompei summa erga salutem meam familiaritasque quae mihi cum eo est, tum ipsa rei publicae causa me adducit ut mihi uel consilium meum cum illius consilio uel fortuna <cum fortuna> coniungenda esse uideatur. accedit illud: si maneo et illum comitatum optimorum et clarissimorum ciuium desero, cadendum est in unius potestatem; qui etsi multis rebus significat se nobis esse amicum (et ut esset a me est, tute scis, propter suspicionem huius impendentis tempestatis multo ante prouisum), tamen utrumque considerandum est, et quanta fides ei sit habenda et, si maxime exploratum sit eum nobis amicum fore, sitne uiri fortis et  boni ciuis esse in ea urbe in qua cum summis honoribus imperiisque usus sit, res maximas gesserit, sacerdotio sit amplissimo praeditus, non futurus <sit qui fuerit>, subeundumque periculum sit cum aliquo †fore dedecore, si quando pompeius rem publicam recuperarit. in hac parte haec sunt.  uide nunc quae sint in altera. nihil actum est a pompeio nostro sapienter, nihil fortiter, addo etiam nihil ni<si> contra consilium auctoritatemque meam. omitto illa uetera, quod istum in rem publicam ille aluit, auxit, armauit, ille legibus per uim et contra auspicia ferendis auctor, ille galliae ulterioris adiunctor, ille gener, ille in <ad>optando p. clodio augur, ille restituendi mei quam retinendi studiosior, ille prouinciae propagator, ille absentis in omnibus adiutor, idem etiam tertio consulatu, postquam esse defensor rei publicae coepit, contendit ut decem tribuni pl. ferrent ut absentis ratio haberetur, quod idem ipse sanxit lege quadam sua, marcoque marcello consuli finienti prouincias gallias kal. mart. die restitit—sed ut haec omittam, quid foedius, quid perturbatius hoc ab urbe discessu siue potius turpissima in qua sum<us> fuga? quae condicio non accipienda fuit potius quam relinquenda patria? malae condiciones erant, fateor, sed num quid hoc peius?  at recuperabit rem publicam. quando? aut quid ad eam spem est parati? non ager picenus amissus? non patefactum  iter ad urbem? non pecunia omnis et publica et priuata aduersario tradita? denique nulla causa, nullae uires, nulla sedes quo concurrant qui rem publicam defensam uelint. apulia delecta est, inanissima pars italiae et ab impetu huius belli remotissima; fuga et maritima opportunitas uisa quaeri desperatione. †inuite cepit† capuam, non quo munus illud defugerem, sed sine * * * causa in qua nullus esset ordinum, nullus apertus priuatorum dolor, bonorum autem esset aliquis sed hebes, ut solet, et, ut ipse sensissem, multitudo et infimus quisque propensus in alteram partem, multi mutationis rerum cupidi. dixi ipsi me nihil suscepturum sine praesidio et sine pecunia. itaque habui nihil omnino negoti, quod ab initio uidi nihil quaeri praeter fugam. eam si nunc sequor, quanam? cum illo non; ad quem cum essem profectus, cognoui in iis locis esse caesarem, ut tuto luceriam uenire non possem. infero mari nobis incerto cursu hieme maxima nauigandum est. age iam, cum fratre an sine eo cum filio an quo modo? in utraque enim re summa difficultas erit, summus animi dolor. qui autem illius impetus erit in nos absentis fortunasque nostras! acrior quam in ceterorum, quod putabit fortasse in nobis uiolandis aliquid se habere populare. age iam, has compedes, fascis, inquam, hos laureatos efferre ex italia quam molestum est! qui autem locus erit nobis tutus, ut iam placatis utamur fluctibus, ante quam ad illum uenerimus? qua autem aut quo nihil scimus.   at si restitero et fuerit nobis in hac parte locus, idem fecero quod in cinnae dominatione <l.> philippus, quod l. flaccus, quod q. mucius, quoquo modo ea res huic quidem cecidit; qui tamen ita dicere solebat, se id fore uidere quod factum est sed malle quam armatum ad patriae moenia accedere. aliter thrasybulus, et fortasse melius; sed est certa quaedam illa muci ratio atque sententia, est illa etiam philippi, et, cum sit necesse, seruire tempori et non amittere tempus cum sit datum. sed in hoc ipso habent tamen idem fasces molestiam. sit enim nobis amicus, quod incertum est, sed sit; deferet triumphum. non accipere ne periculosum sit, <accipere> inuidiosum ad bonos. 'o rem' inquis 'difficilem et inexplicabilem!' atqui explicanda est; quid enim fieri potest? ac ne me existimaris ad manendum esse propensiorem quod plura in eam partem uerba fecerim, potest fieri, quod fit in multis quaestionibus, ut res uerbosior haec fuerit, illa uerior. quam ob rem, ut maxima de re aequo animo deliberanti, ita mihi des consilium uelim. nauis et in caieta est parata nobis et brundisi.  sed ecce nuntii scribente me haec ipsa noctu in caleno, ecce litterae caesarem ad corfinium, domitium corfini cum firmo exercitu et pugnare cupiente. non puto etiam hoc gnaeum nostrum commissurum, ut domitium relinquat; etsi brundisium scipionem cum cohortibus duabus praemiserat, legionem fausto conscriptam in siciliam sibi placere a consule duci scripserat ad consules. sed turpe domitium deserere erit implorantem eius auxilium. est quaedam spes,  mihi quidem non magna sed in his locis firma, afranium in pyrenaeo cum trebonio pugnasse, pulsum trebonium, etiam fabium tuum transisse cum * cohortibus; summa autem afranium cum magnis copiis aduentare. id si est, in italia fortasse manebitur. ego autem, cum esset incertum iter caesaris quod uel ad capuam uel ad luceriam iturus putabatur, leptam misi ad pompeium <et> litteras; ipse, ne quo inciderem, reuerti formias.  haec te scire uolui scripsique sedatiore animo quam proxime scripseram, nullum meum iudicium interponens sed exquirens tuum.