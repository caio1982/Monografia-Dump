adiunctum negotio autem id intellegitur, quod maius et quod minus et quod aeque magnum et quod simile erit ei negotio, quo de agitur, et quod contrarium et quod disparatum, et genus et pars et euentus. maius et minus et aeque magnum ex ui et ex numero et ex figura negotii, sicut ex statura corporis, consideratur. simile autem ex specie conparabili aut ex conferunda atque assimulanda natura iudicatur. contrarium est, quod positum in genere diuerso ab eodem, cui contrarium dicitur, plurimum distat, ut frigus calori, uitae mors. disparatum autem est id, quod ab aliqua re praepositione negationis separatur, hoc modo: sapere et non  sapere. genus est, quod partes aliquas amplectitur, ut cupiditas. pars est, quae subest generi, ut amor, auaritia. euentus est exitus alicuius negotii, in quo quaeri solet, quid ex quaque re euenerit, eueniat, euenturum sit. quare hoc in genere, ut commode, quid euenturum sit, ante animo colligi possit, quid quaque ex re soleat euenire, considerandum est, hoc modo: ex arrogantia odium, ex insolentia arrogantia.  quarta autem pars est ex iis <rebus>, quas negotiis dicebamus esse adtributas, consecutio. in hac eae res quaeruntur, quae gestum negotium consequuntur: primum, quod factum est, quo id nomine appellari conueniat; deinde eius facti qui sint principes et inuentores, qui denique auctoritatis eius et inuentionis comprobatores atque aemuli; deinde ecquae de ea re aut eius rei sit lex, consuetudo, pactio, iudicium, scientia, artificium; deinde natura eius, euenire uulgo soleat an insolenter et raro; postea homines id sua auctoritate comprobare an offendere in iis consueuerint; et cetera, quae factum aliquid similiter confestim aut ex interuallo solent consequi. deinde postremo adtendendum est, num quae res ex iis rebus, quae positae sunt in partibus honestatis aut utilitatis, consequantur; de quibus in deliberatiuo genere causae distinctius erit dicendum. 