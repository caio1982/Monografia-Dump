et ais iudicium esse factum te iniuria circumsessum esse lampsaci, quod philodamus cum filio condemnatus sit. quid, si doceo, si planum facio teste homine nequam, uerum ad hanc rem tamen idoneo—te ipso, inquam, teste docebo te huius circumsessionis tuae causam et culpam in alios transtulisse, neque in eos, quos tu insimularas, esse animad uersum. iam nihil te iudicium neronis adiuuat. recita quas ad neronem litteras misit.  epistula c. uerris ad neronem. themistagoras et thessalus—.  themistagoram et thessalum scribis populum concitasse. quem populum? qui te circumsedit, qui te uiuum comburere conatus est. ubi hos persequeris, ubi accusas, ubi defendis ius nomenque legati? in philodami iudicio dices id actum? cedo mihi ipsius uerris testimonium: uideamus quid idem iste iuratus dixerit. recita.  ab accusatore rogatus respondit in hoc iudicio non persequi: sibi in animo esse alio tempore persequi.  quid igitur te iuuat neronis iudicium, quid philodami damnatio? legatus cum esses circumsessus, cumque, quem ad modum tute ad neronem scripsisti, populo romano communique causae legatorum facta esset insignis iniuria, non es persecutus: dicis tibi in animo esse alio tempore persequi. quod fuit id tempus? quando es persecutus? cur imminuisti ius legationis, cur causam populi romani deseruisti ac prodidisti, cur iniurias tuas coniunctas cum publicis reliquisti? non te ad senatum causam deferre, non de tam atrocibus iniuriis conqueri, non eos homines qui populum concitarant consulum litteris euocandos curare oportuit? nuper m. aurelio scauro postulante, quod is ephesi se quaestorem ui prohibitum esse dicebat quo minus e fano dianae seruum suum, qui in illud asylum confugisset, abduceret, pericles ephesius, homo nobilissimus, romam euocatus est, quod auctor illius iniuriae fuisse arguebatur: tu, si te legatum ita lampsaci tractatum esse senatum docuisses ut tui comites uulnerarentur, lictor occideretur, ipse circumsessus paene incenderere, eius autem rei duces et auctores principes fuisse,  quos scribis, themistagoram et thessalum, quis non commoueretur, quis non ex iniuria quae tibi esset facta sibi prouideret, quis non in ea re causam tuam, periculum commune agi arbitraretur? etenim nomen legati eius modi esse debet quod non modo inter sociorum iura, sed etiam inter hostium tela incolume uersetur. 