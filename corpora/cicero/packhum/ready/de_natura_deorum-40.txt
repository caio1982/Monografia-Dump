dictum est de uniuerso mundo, dictum etiam est de sideribus, ut iam prope modum appareat multitudo nec cessantium deorum nec ea quae agant molientium cum  labore operoso ac molesto. non enim uenis et neruis et ossibus continentur nec his escis aut potionibus uescuntur, ut aut nimis acres aut nimis concretos umores colligant, nec is corporibus sunt ut casus aut ictus extimescant aut morbos metuant ex defetigatione membrorum, quae uerens epicurus monogrammos deos et nihil agentes commentus est. illi autem pulcherruma forma praediti purissimaque in regione caeli collocati ita feruntur moderanturque cursus, ut ad omnia conseruanda et tuenda consensisse uideantur.  multae autem aliae naturae deorum ex magnis beneficiis eorum non sine causa et a graeciae sapientissimis et a maioribus nostris constitutae nominataeque sunt. quicquid enim magnam utilitatem generi adferret humano, id non sine diuina bonitate erga homines fieri arbitrabantur. itaque tum illud quod erat a deo natum nomine ipsius dei nuncupabant, ut cum fruges cererem appellamus uinum autem liberum, ex quo illud terenti "sine cerere et libero friget uenus", tum autem res ipsa, in qua uis inest maior aliqua, sic appellatur ut ea ipsa uis nominetur deus, ut fides ut mens, quas in capitolio dedicatas uidemus proxume a m. aemilio scauro, ante autem ab <a.> atilio calatino erat fides consecrata. uides uirtutis templum uides honoris a m. marcello renouatum, quod multis ante annis erat bello ligustico a q. maxumo dedicatum. quid opis quid salutis quid concordiae libertatis uictoriae; quarum omnium rerum quia uis erat tanta ut sine deo regi non posset, ipsa res deorum nomen optinuit. quo ex genere cupidinis et uoluptatis et lubentinae ueneris uocabula consecrata sunt, uitiosarum rerum neque naturaliumâ€”quamquam uelleius aliter existimat, sed  tamen ea ipsa uitia naturam uehementius saepe pulsant. utilitatum igitur magnitudine constituti sunt ei di qui utilitates quasque gignebant, atque is quidem nominibus quae paulo ante dicta sunt quae uis sit in quoque declaratur deo. 