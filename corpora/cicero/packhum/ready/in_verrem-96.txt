illa uero praeclara est clausula edicti, quod omnium controuersiarum quae essent inter aratorem et decumanum, si uter uelit, edicit se recuperatores daturum. primum quae potest esse controuersia, cum is qui petere debet aufert, et cum is non quantum debetur sed quantum commodum est aufert, ille autem unde ablatum est iudicio suum recuperare nullo modo potest? deinde in hoc homo  luteus etiam callidus ac ueterator esse uult, quod ita scribit, si uter uolet, recuperatores dabo.  quam lepide se furari putat! utrique facit potestatem, sed utrum ita scripserit, 'si uter uolet' an 'si decumanus uolet,' nihil interest; arator enim tuos istos recuperatores numquam uolet.  quid? illa cuius modi sunt quae ex tempore ab apronio admonitus edixit? q. septicio, honestissimo equite romano, resistente apronio et adfirmante se plus decuma non daturum, exoritur peculiare edictum repentinum, ne quis frumentum de area tolleret antequam cum decumano pactus esset. ferebat hanc quoque iniquitatem septicius et imbri frumentum corrumpi in area patiebatur, cum illud edictum repente uberrimum et quaestuosissimum nascitur, ut ante kalendas sextilis omnis decumas ad aquam deportatas haberent. hoc edicto non siculi, nam eos quidem superioribus edictis satis perdiderat atque adflixerat, sed isti ipsi equites romani qui suum ius retinere se contra apronium posse erant arbitrati, splendidi homines et aliis praetoribus gratiosi, uincti apronio traditi sunt. attendite enim cuius modi edicta sint.  ne tollat , inquit,  ex area, nisi erit pactus.  satis haec magna uis est ad inique paciscendum; malo enim plus dare quam non mature ex area tollere. at ista uis septicium et non nullos septici similis non coercet, qui ita dicunt, 'non tollam potius quam paciscar.' his hoc opponitur, 'deportatum habeas ante kalendas sextilis.' deportabo igitur. 'nisi pactus eris, non commouebis.' sic deportandi dies praestituta tollere cogebat ex area: prohibitio tollendi, nisi pactus esset, uim adhibebat pactioni, non uoluntatem. 