constitutio legitima ex contrariis legibus.  ex ambiguo controuersia nascitur, cum res unam sententiam scripta, scriptum duas aut plures sententias significat, hoc modo: paterfamilias cum filium heredem faceret, testamento uasa argentea uxori legauit [tullius] 'heres meus [terentiae] uxori meae xxx pondo uasorum argenteorum dato, quae uolet.' post mortem eius uasa pretiosa et caelata magnifice petit mu<lier. fi>lius se, quae ipse uellet, in xxx pondo ei debere dicit.  constitutio est legitima ex ambiguo.  definitione causa constat, cum in controuersia est, quo nomine factum appelletur. ea est huiusmodi: cum lucius saturninus legem frumentariam de  semissibus et trientibus laturus esset, q. caepio, qui per id temporis quaestor urbanus erat, docuit senatum aerarium pati non posse largitionem tantam. senatus decreuit, si eam legem ad populum ferat, aduersus rem p. uideri ea facere. saturninus ferre coepit. collegae intercedere, ille nihilominus sitellam detulit. caepio, ut illum, contra intercedentibus collegis, aduersus rem p. uidit ferre, cum uiris bonis impetum facit; pontes disturbat, cistas deicit, impedimento est, quo setius feratur: arcessitur caepio maiestatis.  constitutio legitima ex definitione. uocabulum enim definitur ipsum, cum quaeritur, quid sit minuere maiestatem.  ex translatione controuersia nascitur, cum aut tempus differendum aut accusatorem mutandum aut iudices mutandos reus dicit. hac parte constitutionis graeci in iudiciis, nos in iure [ciuili] plerumque utimur [in hac parte nos iuris ciuilis scientia iuuabit]: in iudiciis tamen nonnihil utimur ut hoc modo: si quis peculatus accusatur, quod uasa argentea publica de loco priuato dicatur sustulisse, possit dicere, cum definitione sit usus quid sit furtum, quid peculatus: secum furti agi, non peculatus oportere. 