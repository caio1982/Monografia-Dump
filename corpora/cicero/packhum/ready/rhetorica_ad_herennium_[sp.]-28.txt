cum definitione utemur, primum adferemus breuem uocabuli definitionem, hoc modo: 'maiestatem is minuit, qui ea tollit, ex quibus rebus ciuitatis amplitudo constat. quae sunt ea, q. ca<e>pio? suffragia, magistratus. nempe igitur tu et populum suffragio et magistratum consilio priuasti, cum pontes disturbasti.'  item ex contrario: 'maiestatem is minuit, qui amplitudinem ciuitatis detrimento a<d>ficit. ego non a<d>feci, sed prohibui detrimento: aerarium enim conseruaui, libidini malorum restiti, maiestatem omnem interire non passus sum.'  primum igitur uocabuli sententia breuiter et ad utilitatem adcommodate causae describitur; deinde factum nostrum cum uerbi descriptione coniungetur; deinde contrariae descriptionis ratio refelletur, si aut falsa erit aut inutilis aut turpis aut iniuriosa: id quod ex iuris partibus sumetur de iuridiciali absoluta, de qua iam loquemur.  quaeritur in translationibus primum, num aliquis eius rei actionem, petitionem aut persecutionem  habeat, num alio tempore, num alia lege, num alio quaerente. haec legibus et moribus, aequo et bono reperientur; de quibus dicetur in iuridiciali absoluta.  in causa ratiocinali primum quaeretur, e<c>quid in rebus maioribus aut minoribus aut similibus similiter scriptum aut iudicatum sit; deinde, utrum ea res similis sit ei rei, qua de agitur, an dissimilis; deinde, utrum consulto de ea re scriptum non sit, quod noluerit cauere, an quod satis cautum putarit propter ceterorum scriptorum similitudinem. 