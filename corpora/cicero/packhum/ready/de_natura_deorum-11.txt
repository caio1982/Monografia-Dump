concedo esse deos; doce me igitur unde sint ubi sint quales sint corpore animo uita; haec enim scire desidero. abuteris ad omnia atomorum regno et licentia; hinc quodcumque in solum uenit, ut dicitur, effingis atque efficis. quae primum nullae sunt. nihil est enim * * quod uacet corpore, corporibus autem omnis obsidetur locus; ita nullum inane, nihil esse indiuiduum potest. haec ego nunc physicorum oracla fundo, uera an falsa nescio, sed ueri [simile] tamen similiora quam uestra. ista enim flagitia democriti siue etiam ante leucippi, esse corpuscula quaedam leuia alia aspera, rutunda  alia, partim autem angulata et hamata, curuata quaedam et quasi adunca, ex iis effectum esse caelum atque terram nulla cogente natura sed concursu quodam fortuito—hanc tu opinionem c. uellei usque ad hanc aetatem perduxisti, priusque te quis de omni uitae statu quam de ista auctoritate deiecerit; ante enim iudicasti epicureum te esse oportere quam ista cognouisti: ita necesse fuit aut haec flagitia concipere animo aut susceptae philosophiae nomen amittere. quid enim mereas, ut epicureus esse desinas? "nihil equidem" inquis "ut rationem uitae beatae ueritatemque deseram". ista igitur est ueritas? nam de uita beata nihil repugno, quam tu ne in deo quidem esse censes nisi plane otio langueat. sed ubi est ueritas? in mundis credo innumerabilibus omnibus minimis temporum punctis aliis nascentibus aliis cadentibus; an in indiuiduis corpusculis tam praeclara opera nulla moderante natura nulla ratione fingentibus? sed oblitus liberalitatis meae, qua tecum paulo ante uti coeperam, plura complector. concedam igitur ex indiuiduis constare omnia; quid ad rem? deorum enim natura quaeritur. sint sane ex atomis; non igitur aeterni. †quia enim ex atomis, id natum aliquandost; si natum, nulli dei ante quam nati; et si ortus est deorum, interitus sit necesse est, ut tu paulo ante de platonis mundo disputabas. ubi igitur illud uestrum beatum et aeternum, quibus duobus uerbis significatis deum? quod cum efficere uultis, in dumeta conrepitis. ita enim dicebas, non corpus esse in deo sed quasi corpus, nec sanguinem sed tamquam sanguinem.  