propter hanc igitur tantam dissimilitudinem hominum atque causarum dissimilem me in utroque praebui. ueniebat enim ad me et saepe ueniebat autronius multis cum lacrimis supplex ut se defenderem, et se meum condiscipulum in pueritia, familiarem in adulescentia, conlegam in  quaestura commemorabat fuisse; multa mea in se, non nulla etiam sua in me proferebat officia. quibus ego rebus, iudices, ita flectebar animo atque frangebar ut iam ex memoria quas mihi ipsi fecerat insidias deponerem, ut iam immissum esse ab eo c. cornelium qui me in meis sedibus, in conspectu uxoris ac liberorum meorum trucidaret obliuiscerer. quae si de uno me cogitasset, qua mollitia sum animi ac lenitate, numquam me hercule illius lacrimis ac precibus restitissem; sed cum mihi patriae, cum uestrorum periculorum, cum huius urbis, cum illorum delubrorum atque templorum, cum puerorum infantium, cum matronarum ac uirginum ueniebat in mentem, et cum illae infestae ac funestae faces uniuersumque totius urbis incendium, cum tela, cum caedes, cum ciuium cruor, cum cinis patriae uersari ante oculos atque animum memoria refricare coeperat, tum denique ei resistebam, neque solum illi hosti ac parricidae sed his etiam propinquis illius, marcellis, patri et filio, quorum alter apud me parentis grauitatem, alter fili suauitatem obtinebat; neque me arbitrabar sine summo scelere posse, quod maleficium in aliis uindicassem, idem in illorum socio, cum scirem, defendere. atque idem ego neque p. sullam supplicem ferre, neque eosdem marcellos pro huius periculis lacrimantis aspicere, neque huius m. messalae, hominis necessarii, preces sustinere potui; neque enim est causa aduersata naturae, nec homo nec res misericordiae meae repugnauit. nusquam nomen, nusquam uestigium fuerat, nullum crimen, nullum indicium, nulla suspicio. suscepi  causam, torquate, suscepi, et feci libenter ut me, quem boni constantem, ut spero, semper existimassent, eundem ne improbi quidem crudelem dicerent. 