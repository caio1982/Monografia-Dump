dicunt appetitionem animi moueri, cum aliquid ei secundum naturam esse uideatur, omniaque, quae secundum naturam sint, aestimatione aliqua digna eaque pro eo, quantum in quoque sit ponderis, esse aestimanda, quaeque secundum naturam sint, partim nihil habere in sese eius appetitionis, de qua saepe  iam diximus, quae nec honesta nec laudabilia dicantur, partim, quae uoluptatem habeant in omni animante, sed in homine rationem etiam. ex ea quae sint apta, ea honesta, ea pulchra, ea laudabilia, illa autem superiora naturalia nominantur, quae coniuncta cum honestis uitam beatam perficiunt et absoluunt. omnium autem eorum commodorum, quibus non illi plus tribuunt, qui illa bona esse dicunt, quam zeno, qui negat, longe praestantissimum esse, quod honestum esset atque laudabile. sed si duo honesta proposita sint, alterum cum ualitudine, alterum cum morbo, non esse dubium, ad utrum eorum natura nos ipsa deductura sit. sed tamen tantam uim esse honestatis, tantumque eam rebus omnibus praestare et excellere, ut nullis nec suppliciis nec praemiis demoueri possit ex eo, quod rectum esse decreuerit, omniaque, quae dura, difficilia, aduersa uideantur, ea uirtutibus iis, quibus a natura essemus ornati, opteri posse, non faciles illas quidem <res> nec contemnendas —quid enim esset in uirtute tantum?—, sed ut hoc iudicaremus, non esse in iis partem maximam positam beate aut secus uiuendi. ad summam ea, quae zeno aestimanda et sumenda et apta naturae esse dixit, eadem illi bona appellant, uitam autem beatam illi eam, quae constaret ex iis rebus, quas dixi, aut plurimis aut grauissimis. zeno autem, quod suam, quod propriam speciem habeat, cur appetendum sit, id solum bonum appellat, beatam autem uitam eam solam, quae cum uirtute degatur. 