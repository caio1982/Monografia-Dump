de lege agraria oratio tertia contra p. seruilium rullum tr. pleb. ad populum  commodius fecissent tribuni plebis, quirites, si, quae apud uos de me deferunt, ea coram potius me praesente dixissent; nam et aequitatem uestrae disceptationis et consuetudinem superiorum et ius suae potestatis retinuissent. sed quoniam adhuc praesens certamen contentionemque fugerunt, nunc, si uidetur eis, in meam contionem prodeant et, quo prouocati a me uenire noluerunt, reuocati saltem reuertantur. uideo quosdam, quirites, strepitu significare nescio quid et non eosdem uoltus quos proxima mea contione praebuerunt in hanc contionem mihi rettulisse. qua re a uobis qui nihil de me credidistis ut eam uoluntatem quam semper habuistis erga me retineatis peto; a uobis autem quos leuiter immutatos esse sentio paruam exigui temporis usuram bonae de me opinionis postulo, ut eam, si quae dixero uobis probabo, perpetuo retineatis; sin aliter, hoc ipso in loco depositam atque abiectam relinquatis. completi sunt animi auresque uestrae, quirites, me gratificantem septimiis, turraniis ceterisque sullanarum adsignationum possessoribus agrariae legi et commodis uestris obsistere. hoc si qui crediderunt, illud prius crediderint necesse est,  hac lege agraria quae promulgata est adimi sullanos agros uobisque diuidi, aut denique minui priuatorum possessiones ut in eas uos deducamini. si ostendo non modo non adimi cuiquam glebam de sullanis agris, sed etiam genus id agrorum certo capite legis impudentissime confirmari atque sanciri, si doceo agris eis qui a sulla sunt dati sic diligenter rullum sua lege consulere ut facile appareat eam legem non a uestrorum commodorum patrono, sed a ualgi genero esse conscriptam, num quid est causae, quirites, quin illa criminatione qua in me absentem usus est non solum meam sed etiam uestram diligentiam prudentiamque despexerit? 