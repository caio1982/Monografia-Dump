ego uero, si mihi non licet per aliquos ita gloriari, me dolorem atque inimicitias meas rei publicae concessisse, si hoc magni cuiusdam hominis et persapientis uidetur, utar hoc, quod non tam ad laudem adipiscendam quam ad uitandam uituperationem ualet, hominem me esse gratum, et non modo tantis beneficiis, sed etiam mediocri hominum beniuolentia commoueri. a uiris fortissimis et de me optime meritis quibusdam peto ut, si ego illos meorum laborum atque incommodorum participes esse nolui, ne illi me suarum inimicitiarum socium uelint esse, praesertim cum mihi idem illi concesserint ut etiam acta illa caesaris, quae neque oppugnaui antea neque defendi, meo iam iure possim defendere. nam summi ciuitatis uiri, quorum ego consilio  rem publicam conseruaui, et quorum auctoritate illam coniunctionem caesaris defugi, iulias leges et ceteras illo consule rogatas iure latas negant: idem illam proscriptionem capitis mei contra salutem rei publicae, sed saluis auspiciis rogatam esse dicebant. itaque uir summa auctoritate, summa eloquentia, dixit grauiter casum illum meum funus esse rei publicae, sed funus iustum et indictum. mihi ipsi omnino perhonorificum <est> discessum meum funus dici rei publicae: reliqua non reprendo, sed mihi ad id quod sentio adsumo. nam si illud iure rogatum dicere ausi sunt quod nullo exemplo fieri potuit, nulla lege licuit, quia nemo de caelo seruarat, oblitine erant tum cum ille qui id egerat plebeius est lege curiata factus dici de caelo esse seruatum? qui si plebeius omnino esse non potuit, qui tribunus plebis potuit esse? et cuius tribunatus si ratus est, nihil est quod inritum ex actis caesaris possit esse, eius non solum tribunatus <ratus> sed etiam perniciosissimae res, auspiciorum religione conseruata, iure latae uidebuntur? qua re aut uobis statuendum est legem aeliam manere, legem fufiam non esse abrogatam, non omnibus fastis legem ferri licere; cum lex feratur, de caelo seruari, obnuntiari, intercedi licere; censorium iudicium ac notionem et illud morum seuerissimum magisterium non esse nefariis legibus de ciuitate sublatum; si patricius tribunus plebis fuerit, contra leges sacratas, si plebeius, contra auspicia fuisse; aut mihi concedant homines oportet in rebus bonis non exquirere ea iura quae ipsi in perditis non exquirant, praesertim cum ab illis aliquotiens condicio c. caesari lata sit ut easdem res alio modo ferret, qua condicione auspicia requirebant, leges comprobabant, in clodio auspiciorum ratio sit eadem, leges omnes sint euersae ac perditae ciuitatis.  