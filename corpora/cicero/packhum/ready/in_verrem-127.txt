quid potuit elegantius facere praetor cupidus existimationis bonae, qui ab se omnem suspicionem propulsare, qui se eripere ex infamia cuperet? adductus erat in sermonem, inuidiam, uituperationem; dictitarat homo improbus atque impurus, apronius, socium esse praetorem; uenerat res in iudicium atque discrimen; potestas erat isti homini integro atque innocenti data, ut, in apronium cum animum aduertisset, sese grauissima leuaret infamia. quid excogitat poenae, quid animaduersionis in apronium? cogit scandilium apronio ob singularem improbitatem atque audaciam praedicationemque nefariae societatis hs  u  mercedis ac praemi nomine dare. quid interfuit, homo audacissime, utrum hoc decerneres, an id quod apronius dictitabat tute de te profiterere ac dictitares? quem hominem, si qui pudor in te atque adeo si qui metus fuisset, sine supplicio dimittere non debuisti, hunc abs te sine praemio discedere noluisti? omnia simul intellegere potestis, iudices, ex hoc uno crimine scandiliano: primum hoc non esse romae natum de societate decumarum, non ab accusatore fictum, non,—ut solemus interdum in defensionibus dicere,—crimen domesticum ac uernaculum, non ex tempore periculi tui constitutum, sed uetus, agitatum iam et te praetore iactatum, et non ab  inimicis romae compositum sed romam ex prouincia deportatum. simul illud intellegi potest istius in apronium studium, aproni de isto non modo confessio uerum etiam commemoratio. eodem accedit quod hoc quoque intellegere potestis, istum statuisse in prouincia sua existimationis suae iudicium extra cohortem suam committendum fuisse nemini. 