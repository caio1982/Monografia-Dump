xu kal .  iun .   43  in castris ad isaram plancus ciceroni quid in animo habuerim cum laeuus neruaque discesserunt a me et ex litteris quas iis dedi et ex ipsis cognoscere potuisti, qui omnibus rebus consiliisque meis interfuerunt. accidit mihi quod homini pudenti et cupido satis faciendi rei publicae bonisque omnibus accidere solet, ut consilium sequerer periculosum magis, dum me probarem, quam tutum, quod habere posset obtrectationem.  itaque post discessum legatorum cum binis continuis litteris et lepidus me ut uenirem rogaret et laterensis multo etiam magis prope implorans obtestaretur, non ullam rem aliam extimescens quam eandem quae mihi quoque facit timorem, uarietatem atque infidelitatem exercitus eius, non dubitandum putaui quin succurrerem meque communi periculo offerrem. sciebam enim, <et>si cautius illud erat consilium, exspectare me ad isaram dum brutus traiceret exercitum et cum collega consentiente, exercitu concordi ac bene de re publica sentiente, sicut milites faciunt, hostibus obuiam ire, tamen, si quid lepidus bene sentiens detrimenti cepisset, hoc omne adsignatum iri aut pertinaciae meae aut timori uidebam, si aut hominem offensum mihi, coniunctum cum re publica non subleuassem aut ipse a certamine belli tam necessari me remouissem.  itaque potius periclitari uolui si possem mea praesentia et lepidum tueri et exercitum facere meliorem quam nimis cautus uideri. sollicitiorem certe hominem non suis contractis neminem puto fuisse. nam quae res nullam habebat dubitationem si exercitus lepidi absit, ea nunc magnam adfert  sollicitudinem magnumque habet casum. mihi enim si contigisset ut prior occurrerem antonio, non mehercules horam constitisset; tantum ego et mihi confido et sic perculsas illius copias uentidique mulionis castra despicio. sed non possum non exhorrescere si quid intra cutem subest uulneris, quod prius nocere potest quam sciri curarique possit. sed certe, [ni]si uno loco me tenerem, magnum periculum ipse lepidus, magnum ea pars exercitus adiret quae bene de re publica sentit. magnam etiam perditi hostes accessionem sibi fecissent si quas copias a lepido abstraxissent. quae si aduentus meus represserit, agam gratias fortunae constantiaeque meae, quae me ad hanc experientiam excitauit.  itaque a. d. xu kal. iun. ab isara castra moui: pontem tamen quem in isara feceram castellis duobus ad capita positis reliqui praesidiaque ibi firma posui, ut uenienti bruto exercituique eius sine mora transitus esset paratus. ipse, ut spero, diebus uiii quibus has litteras dabam cum lepidi copiis me coniungam.