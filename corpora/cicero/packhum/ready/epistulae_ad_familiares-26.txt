ui uel u non .  mai .   49  in cumano m. cicero imp. s. d. m. caelio magno dolore me adfecissent tuae litterae nisi iam et ratio ipsa depulisset omnis molestias et diuturna desperatione rerum obduruisset animus ad dolorem nouum. sed tamen qua re acciderit ut ex meis superioribus litteris id suspicarere quod scribis nescio. quid enim in illis fuit praeter querelam temporum, quae non meum animum magis sollicitum habere<n>t quam tuum? nam non eam cognoui aciem ingeni tui quod ipse uideam te id ut non putem uidere. illud miror, adduci potuisse te, qui me penitus nosse deberes, ut existimares aut me tam improuidum qui ab excitata fortuna ad inclinatam et prope iacentem desciscerem aut tam inconstantem ut collectam gratiam florentissimi hominis  effunderem a meque ipse deficerem et, quod initio semperque fugi, ciuili bello interessem.  quod est igitur meum triste consilium? ut discederem fortasse in aliquas solitudines. nosti enim non modo stomachi mei, cuius tu similem quondam habebas, sed etiam oculorum in hominum insolentium indignitate fastidium. accedit etiam molesta haec pompa lictorum meorum nomenque imperi quo appellor. eo si onere carerem, quamuis paruis italiae latebris contentus essem. sed incurrit haec nostra laurus non solum in oculos sed iam etiam in uoculas maleuolorum. quod cum ita esset, nil tamen umquam de profectione nisi uobis approbantibus cogitaui. sed mea praediola tibi nota sunt; in his mihi necesse est esse, ne amicis molestus sim. quod autem in maritimis facillime sum, moueo non nullis suspicionem uelle me nauigare. quod tamen fortasse non nollem si possem ad otium. nam ad bellum quidem, qui conuenit? praesertim contra eum cui spero me satis fecisse ab eo cui iam satis fieri nullo modo potest.  deinde sententiam meam tu facillime perspicere potuisti iam ab illo tempore cum in cumanum mihi obuiam uenisti. non enim te celaui sermonem t. ampi. uidisti quam abhorrerem ab urbe relinquenda, cum audissem. nonne tibi adfirmaui quiduis me potius perpessurum quam ex italia ad bellum ciuile exiturum? quid ergo accidit cur consilium mutarem? nonne omnia potius ut in sententia permanerem? credas hoc mihi uelim, quod puto te existimare, me ex his miseriis nihil aliud quaerere nisi ut homines aliquando intellegant me nihil maluisse quam pacem, ea desperata nihil tam fugisse quam arma ciuilia. huius me constantiae puto fore ut numquam paeniteat. etenim memini in hoc genere gloriari solitum esse familiarem nostrum q. hortensium, quod numquam bello ciuili interfuisset. hoc nostra laus  erit illustrior quod illi tribuebatur ignauiae, de nobis id existimari posse non arbitror.  nec me ista terrent quae mihi a te ad timorem fidissime atque amantissime proponuntur. nulla est enim acerbitas quae non omnibus hac orbis terrarum perturbatione impendere uideatur. quam quidem ego a re publica meis priuatis et domesticis incommodis libentissime, uel istis ipsis quae tu me mones ut caueam, redemissem. filio meo, quem tibi carum esse gaudeo, si erit ulla res publica, satis amplum patrimonium relinquam in memoria nominis mei; sin autem nulla erit, nihil accidet ei separatim a reliquis ciuibus. nam quod rogas ut respiciam generum meum, adulescentem optimum mihique carissimum, an dubitas, qui scias quanti cum illum tum uero tulliam meam faciam, quin ea me cura uehementissime sollicitet et eo magis quod in communibus miseriis hac tamen oblectabar specula, dolabellam meum, uel potius nostrum, fore ab iis molestiis quas liberalitate sua contraxerat liberum? uelim quaeras quos ille dies sustinuerit in urbe dum fuit, quam acerbos sibi, quam mihimet ipsi socero non honestos.  itaque neque ego hunc hispaniensem casum exspecto, de quo mihi exploratum est ita esse ut tu scribis, neque quicquam astute cogito. si quando erit ciuitas, erit profecto nobis locus; sin autem non erit, in easdem solitudines tu ipse, ut arbitror, uenies in quibus nos consedisse audies. sed ego fortasse uaticinor et haec omnia meliores habebunt exitus. recordor enim desperationes eorum qui senes erant adulescente me. eos ego fortasse nunc imitor et utor aetatis uitio. uelim ita sit; sed tamen.  togam praetextam texi oppio puto te audisse; nam curtius noster dibaphum cogitat, sed eum infector moratur. hoc aspersi ut scires me tamen in stomacho solere ridere.  <de> dolabella quod scripsi suadeo uideas tamquam si tua res agatur.  extremum illud erit: nos nihil turbulenter, nihil temere faciemus. te tamen oramus, quibuscumque erimus in terris, ut nos liberosque nostros ita tueare ut amicitia nostra et tua fides postulabit.