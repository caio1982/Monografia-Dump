narrare uero rem quod breuiter iubent, si breuitas appellanda est, cum uerbum nullum redundat, breuis est l. crassi oratio; sin tum est breuitas, cum tantum uerborum est quantum necesse est, aliquando id opus est; sed saepe obest uel maxime in narrando, non solum quod obscuritatem adfert, sed etiam quod eam uirtutem, quae narrationis est maxima, ut iucunda et ad persuadendum accommodata sit, tollit. uideant illa nam is postquam excessit ex ephebis . . . . quam longa est narratio! mores adulescentis ipsius et seruilis percontatio, mors chrysidis, uultus et forma et lamentatio sororis, reliqua peruarie iucundeque narrantur. quod si hanc breuitatem quaesisset:  effertur, imus, ad sepulcrum uenimus, in ignem imposita est, [fere] decem uersiculis totum conficere potuisset; quamquam hoc ipsum "effertur, imus," concisum est ita, ut non breuitati seruitum sit, sed magis uenustati. quod si nihil fuisset, nisi "in ignem imposita est," tamen res tota cognosci facile potuisset. sed et festiuitatem habet narratio distincta personis et interpuncta sermonibus, et est et probabilius, quod gestum esse dicas, cum quem ad modum actum sit exponas, et multo apertius ad intellegendum est, si â€ constituitur aliquando ac non ista breuitate percurritur. apertam enim narrationem tam esse oportet quam cetera; sed hoc magis in hac elaborandum est, quod et difficilius est non esse obscurum in re narranda quam aut in principio aut in argumentando aut in perorando; et maiore etiam periculo haec pars orationis obscura est quam ceterae, uel quia, si quo alio in loco est dictum quid obscurius, tantum id perit, quod ita dictum est, narratio obscura totam occaecat orationem; uel quod alia possis, semel si obscurius dixeris, dicere alio loco planius, narrationis unus est in causa locus. erit autem perspicua narratio, si uerbis usitatis, si ordine temporum seruato, si non interrupte narrabitur. sed quando utendum sit aut non sit narratione, id est consili; neque enim si nota res est nec dubium quid gestum sit, narrare oportet, nec si aduersarius narrauit, nisi si refellemus; ac si quando erit narrandum, nec illa, quae suspicionem et crimen efficient contraque nos erunt, acriter  persequemur et, quicquid potuerit, detrahemus; ne illud, quod crassus, si quando fiat, perfidia, non stultitia fieri putat, ut causae noceamus, accidat. nam ad summam totius causae pertinet, caute an contra demonstrata res sit, quod omnis orationis reliquae fons est narratio. 