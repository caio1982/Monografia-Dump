prid .  non .  apr .   50  laodiceae m. cicero imp. s. d. m. caelio aedili curuli putaresne umquam accidere posse ut mihi uerba deessent, neque solum ista uestra oratoria sed haec etiam leuia nostratia? desunt autem propter hanc causam quod mirifice sum  sollicitus quidnam de prouinciis decernatur. mirum me desiderium tenet urbis, incredibile meorum atque in primis tui, satietas autem prouinciae, uel quia uidemur eam famam consecuti ut non tam accessio quaerenda quam fortuna metuenda sit uel quia totum negotium non est dignum uiribus nostris, qui maiora onera in re publica sustinere et possim et soleam, uel quia belli magni timor impendet, quod uidemur effugere si ad constitutam diem decedemus.  de pantheris per eos qui uenari solent agitur mandatu meo diligenter. sed mira paucitas est, et eas quae sunt ualde aiunt queri quod nihil cuiquam insidiarum in mea prouincia nisi sibi fiat. itaque constituisse dicuntur in cariam ex nostra prouincia decedere. sed tamen sedulo fit et in primis a patisco. quicquid erit, tibi erit; sed quid esset plane nesciebamus. mihi mehercule magnae curae est aedilitas tua. ipse dies me admonebat; scripsi enim haec ipsis megalensibus. tu uelim ad me de omni rei publicae statu quam diligentissime perscribas; ea enim certissima putabo quae ex te cognoro.