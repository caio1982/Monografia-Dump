inter  46  et  44(?)  incerto CICERO PAETO Amo verecundiam!—vel potius libertatem loquendi. atqui hoc Zenoni placuit, homini mehercule acuto, etsi Academiae nostrae cum eo magna rixa est. sed, ut dico, placet Stoicis suo quamque rem nomine appellare. sic enim disserunt, nihil esse obscenum, nihil turpe dictu; nam, si quod sit in obsceni- tate flagitium, id aut in re esse aut in verbo; nihil esse tertium. in re non est. itaque non modo in comoediis res ipsa narratur (ut ille in 'Demiurgo' 'modo forte—' nosti canticum. meministi Roscium: 'ita me destituit nudum.'  totus est sermo verbis tectus, re impudentior) sed etiam in tragoediis. quid est enim illud 'quae mulier una', quid, inquam, est 'usurpat duplex cubile'? quid 'huius †ferei† hic cubile inire est ausus'? quid est 'virginem me quondam invitam per vim violat Iuppiter'? bene 'violat'; atqui idem significat, sed alterum nemo tulisset. vides igitur, cum eadem res sit, quia verba non sint, nihil videri turpe. ergo in re non est.  Multo minus in verbis. si enim quod verbo significatur id turpe non est, verbum, quod significat, turpe esse non potest. 'anum' appellas alieno nomine; cur non suo potius? si turpe est, ne alieno quidem; si non est, suo potius. caudam antiqui 'penem' vocabant, ex quo est propter similitudinem 'penicillus'; at hodie penis est in obscenis. at vero Piso ille Frugi in annalibus suis queritur adulescentis 'peni deditos' esse. quod tu in epistula appellas suo nomine ille tectius 'penem'; sed quia multi, factum est tam obscenum quam id verbum quo tu usus es. quid quod vulgo dicitur 'cum nos te voluimus convenire'? num obscenum est? memini in senatu disertum consularem ita eloqui: 'hanc culpam maiorem an illam dicam?' potuit obscenius? 'non,' inquis; 'non enim ita sensit.' non ergo in verbo est. docui autem in re non esse; nusquam igitur est.  'Liberis dare operam' quam honeste dicitur; etiam patres rogant filios. eius operae nomen non audent dicere. Socraten fidibus docuit nobilissimus fidicen; is Connus vocitatus est. num id obscenum putas? cum loquimur 'terni', nihil flagiti  dicimus; at cum 'bini', obscenum est? 'Graecis quidem' inquies. nihil est ergo in verbo, quoniam et ego Graece scio et tamen tibi dico 'bini', idque tu facis quasi ego Graece non Latine dixerim. 'ruta' et 'menta' recte utrumque. volo mentam pusillam ita appellare ut 'rutulam': non licet. belle 'tectoriola'. dic ergo etiam 'pavimenta' isto modo: non potes. viden igitur nihil esse nisi ineptias, turpitudinem nec in verbo esse nec in re, itaque nusquam esse?  Igitur in verbis honestis obscena ponimus. quid enim? non honestum verbum est 'divisio'? at inest obscenum; cui respondet 'intercapedo'. num haec ergo obscena sunt? nos autem ridicule: si dicimus 'ille patrem strangulavit', honorem non praefamur; sin de Aurelia aliquid aut Lollia, honos praefandus est. et quidem iam etiam non obscena verba pro obscenis sunt. 'battuit,' inquit: impudenter; 'depsit': multo impudentius. atqui neutrum est obscenum. stultorum plena sunt omnia. 'testes' verbum honestissimum in iudicio, alio loco non nimis. et honesti 'colei Lanuvini', Cliternini non honesti. quid <quod> ipsa res modo honesta, modo turpis? suppedit, flagitium est; iam erit nudus in balneo, non reprehendes.  Habes scholam Stoicam: ὁ σοφὸς εὐθυρρημονήσει. quam multa ex uno verbo tuo! te adversus me omnia audere gratum est; ego servo et servabo (sic enim adsuevi) Platonis verecundiam. itaque tectis verbis ea ad te scripsi quae apertissimis agunt Stoici. sed illi etiam crepitus aiunt aeque liberos ac ructus esse oportere. honorem igitur Kalendis Martiis.  Tu me diliges et valebis. 