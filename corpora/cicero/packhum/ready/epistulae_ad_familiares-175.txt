inter  46  et  44(?)  incerto cicero paeto amo uerecundiam!—uel potius libertatem loquendi. atqui hoc zenoni placuit, homini mehercule acuto, etsi academiae nostrae cum eo magna rixa est. sed, ut dico, placet stoicis suo quamque rem nomine appellare. sic enim disserunt, nihil esse obscenum, nihil turpe dictu; nam, si quod sit in obscenitate flagitium, id aut in re esse aut in uerbo; nihil esse tertium. in re non est. itaque non modo in comoediis res ipsa narratur (ut ille in 'demiurgo' 'modo forte—' nosti canticum. meministi roscium: 'ita me destituit nudum.'  totus est sermo uerbis tectus, re impudentior) sed etiam in tragoediis. quid est enim illud 'quae mulier una', quid, inquam, est 'usurpat duplex cubile'? quid 'huius †ferei† hic cubile inire est ausus'? quid est 'uirginem me quondam inuitam per uim uiolat iuppiter'? bene 'uiolat'; atqui idem significat, sed alterum nemo tulisset. uides igitur, cum eadem res sit, quia uerba non sint, nihil uideri turpe. ergo in re non est.  multo minus in uerbis. si enim quod uerbo significatur id turpe non est, uerbum, quod significat, turpe esse non potest. 'anum' appellas alieno nomine; cur non suo potius? si turpe est, ne alieno quidem; si non est, suo potius. caudam antiqui 'penem' uocabant, ex quo est propter similitudinem 'penicillus'; at hodie penis est in obscenis. at uero piso ille frugi in annalibus suis queritur adulescentis 'peni deditos' esse. quod tu in epistula appellas suo nomine ille tectius 'penem'; sed quia multi, factum est tam obscenum quam id uerbum quo tu usus es. quid quod uulgo dicitur 'cum nos te uoluimus conuenire'? num obscenum est? memini in senatu disertum consularem ita eloqui: 'hanc culpam maiorem an illam dicam?' potuit obscenius? 'non,' inquis; 'non enim ita sensit.' non ergo in uerbo est. docui autem in re non esse; nusquam igitur est.  'liberis dare operam' quam honeste dicitur; etiam patres rogant filios. eius operae nomen non audent dicere. socraten fidibus docuit nobilissimus fidicen; is connus uocitatus est. num id obscenum putas? cum loquimur 'terni', nihil flagiti  dicimus; at cum 'bini', obscenum est? 'graecis quidem' inquies. nihil est ergo in uerbo, quoniam et ego graece scio et tamen tibi dico 'bini', idque tu facis quasi ego graece non latine dixerim. 'ruta' et 'menta' recte utrumque. uolo mentam pusillam ita appellare ut 'rutulam': non licet. belle 'tectoriola'. dic ergo etiam 'pauimenta' isto modo: non potes. uiden igitur nihil esse nisi ineptias, turpitudinem nec in uerbo esse nec in re, itaque nusquam esse?  igitur in uerbis honestis obscena ponimus. quid enim? non honestum uerbum est 'diuisio'? at inest obscenum; cui respondet 'intercapedo'. num haec ergo obscena sunt? nos autem ridicule: si dicimus 'ille patrem strangulauit', honorem non praefamur; sin de aurelia aliquid aut lollia, honos praefandus est. et quidem iam etiam non obscena uerba pro obscenis sunt. 'battuit,' inquit: impudenter; 'depsit': multo impudentius. atqui neutrum est obscenum. stultorum plena sunt omnia. 'testes' uerbum honestissimum in iudicio, alio loco non nimis. et honesti 'colei lanuuini', cliternini non honesti. quid <quod> ipsa res modo honesta, modo turpis? suppedit, flagitium est; iam erit nudus in balneo, non reprehendes.  habes scholam stoicam: ὁ σοφὸς εὐθυρρημονήσει. quam multa ex uno uerbo tuo! te aduersus me omnia audere gratum est; ego seruo et seruabo (sic enim adsueui) platonis uerecundiam. itaque tectis uerbis ea ad te scripsi quae apertissimis agunt stoici. sed illi etiam crepitus aiunt aeque liberos ac ructus esse oportere. honorem igitur kalendis martiis.  tu me diliges et ualebis. 