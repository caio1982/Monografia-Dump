uerum haec et dicentur alio loco et dicta sunt: nunc proficiscemur ad reliqua, si pauca ante fuerimus a uobis, iudices, deprecati. superiore omni oratione perattentos uestros animos habuimus: id fuit nobis gratum admodum. sed multo erit gratius si reliqua uoletis attendere, propterea quod in his omnibus quae antea dicta sunt erat quaedam ex ipsa uarietate ac nouitate rerum et criminum delectatio, nunc tractare causam instituimus frumentariam, quae magnitudine iniuriae et re criminibus ceteris antecellet, iucunditatis in agendo et uarietatis minus habebit. uestra autem auctoritate et prudentia dignissimum est, iudices, in audiendi diligentia non minus religioni tribuere quam  uoluptati. in hac causa frumentaria cognoscenda haec uobis proponite, iudices, uos de rebus fortunisque siculorum omnium, de ciuium romanorum qui arant in sicilia bonis, de uectigalibus a maioribus traditis, de uita uictuque populi romani cognituros: quae si magna atque adeo maxima uobis uidebuntur, quam uarie et quam copiose dicantur exspectare nolite.  neminem uestrum praeterit, iudices, omnem utilitatem opportunitatemque prouinciae siciliae, quae ad commoda populi romani adiuncta sit, consistere in re frumentaria maxime; nam ceteris rebus adiuuamur ex illa prouincia, hac uero alimur ac sustinemur. ea causa tripertita, iudices, erit in accusatione; primum enim de decumano, deinde de empto dicemus frumento, postremo de aestimato.  inter siciliam ceterasque prouincias, iudices, in agrorum uectigalium ratione hoc interest, quod ceteris aut impositum uectigal est certum, quod stipendiarium dicitur, ut hispanis et plerisque poenorum quasi uictoriae praemium ac poena belli, aut censoria locatio constituta est, ut asiae lege sempronia: siciliae ciuitates sic in amicitiam fidemque accepimus ut eodem iure essent quo fuissent, eadem condicione populo romano parerent qua suis antea paruissent. perpaucae siciliae ciuitates sunt bello a maioribus nostris subactae; quarum ager cum esset publicus populi romani factus, tamen illis est redditus; is ager a censoribus locari solet. foederatae ciuitates duae sunt, quarum decumae uenire non soleant, mamertina et tauromenitana, quinque praeterea sine foedere immunes [ciuitates] ac liberae, cen turipina, halaesina, segestana, halicyensis, panhormitana; praeterea omnis ager siciliae ciuitatum decumanus est, itemque ante imperium populi romani ipsorum siculorum uoluntate et institutis fuit. uidete nunc maiorum sapientiam, qui cum siciliam tam opportunum subsidium belli atque pacis ad rem publicam adiunxissent, tanta cura siculos tueri ac retinere uoluerunt ut non modo eorum agris uectigal nouum nullum imponerent, sed ne legem quidem uenditionis decumarum neue uendundi aut tempus aut locum commutarent, ut certo tempore anni, ut ibidem in sicilia, denique ut lege hieronica uenderent. uoluerunt eos in suis rebus ipsos interesse, eorumque animos non modo lege noua sed ne nomine quidem legis nouo commoueri. itaque decumas lege hieronica semper uendundas censuerunt, ut iis iucundior esset muneris illius functio, si eius regis qui siculis carissimus fuit non solum instituta commutato imperio, uerum etiam nomen maneret. hoc iure ante uerrem praetorem siculi semper usi sunt: hic primus instituta omnium, consuetudinem a maioribus traditam, condicionem amicitiae, ius societatis conuellere et commutare ausus est. 