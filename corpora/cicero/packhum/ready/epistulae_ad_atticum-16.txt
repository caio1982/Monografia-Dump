non .  dec .   61   ( § 11) cicero attico sal. magna mihi uarietas uoluntatis et dissimilitudo opinionis ac iudici quinti, fratris mei, demonstrata est ex litteris tuis in quibus ad me epistularum illius exempla misisti. qua ex re et molestia sum tanta adfectus quantam mihi meus amor summus erga utrumque uestrum adferre debuit et admiratione quidnam accidisset quod adferret quinto, fratri meo, aut offensionem tam grauem aut commutationem tantam uoluntatis. atque illud a me iam ante intellegebatur, quod te quoque ipsum discedentem a nobis suspicari uidebam, subesse nescio quid opinionis incommodae sauciumque esse animum et insedisse quasdam odiosas suspiciones. quibus ego mederi cum cuperem et antea saepe et uehementius etiam post sortitionem prouinciae, nec tantum intellegebam esse offensionis quantum litterae tuae declarant nec tantum proficiebam quantum uolebam. sed tamen hoc me ipse consolabar quod non dubitabam quin te ille aut dyrrachi aut in istis locis uspiam uisurus esset. quod cum accidisset, confidebam ac mihi persuaseram fore ut omnia placarentur inter uos non modo sermone ac disputatione sed conspectu ipso congressuque uestro. nam quanta sit in quinto, fratre meo, comitas, quanta iucunditas,  quam mollis animus et ad accipiendam et ad deponendam offensionem, nihil attinet me ad te, qui ea nosti, scribere. sed accidit perincommode quod eum nusquam uidisti. ualuit enim plus quod erat illi non nullorum artibus inculcatum quam aut officium aut necessitudo aut amor uester ille pristinus, qui plurimum ualere debuit. atque huius incommodi culpa ubi resideat facilius possum existimare quam scribere; uereor enim ne, dum defendam meos, non parcam tuis. nam sic intellego, ut nihil a domesticis uulneris factum sit, illud quidem quod erat eos certe sanare potuisse. sed huiusce rei totius uitium, quod aliquanto etiam latius patet quam uidetur, praesenti tibi commodius exponam.  de iis litteris quas ad te thessalonica misit et de sermonibus quos ab illo et romae apud amicos tuos et in itinere habitos putas, ecquid tant<ul>um causae sit ignoro; sed omnis in tua posita est humanitate mihi spes huius leuandae molestiae. nam si ita statueris, et irritabilis animos esse optimorum saepe hominum et eosdem placabilis, et esse hanc agilitatem, ut ita dicam, mollitiamque naturae plerumque bonitatis, et, id quod caput est, nobis inter nos nostra siue incommoda siue uitia siue iniurias esse tolerandas, facile haec, quem ad modum spero, mitigabuntur; quod ego ut facias te oro. nam ad me, qui te unice diligo, maxime pertinet neminem esse meorum qui aut te non amet aut abs te non ametur.  illa pars epistulae tuae minime fuit necessaria, in qua exponis quas facultates aut prouincialium aut urbanorum commodorum et aliis temporibus et me ipso consule praetermiseris. mihi  enim perspecta est et ingenuitas et magnitudo animi tui, neque ego inter me atque te quicquam interesse umquam duxi praeter uoluntatem institutae uitae, quod me ambitio quaedam ad honorum studium, te autem alia minime reprehendenda ratio ad honestum otium duxit. uera quidem laude probitatis, integritatis, diligentiae, religionis, neque me tibi neque quemquam antepono, amoris uero erga me, cum a fraterno amore domesticoque discessi, tibi primas defero. uidi enim, uidi penitusque perspexi in meis uariis temporibus et sollicitudines et laetitias tuas. fuit mihi saepe et laudis nostrae gratulatio tua iucunda et timoris consolatio grata. quin mihi nunc te absente non solum consilium, quo tu excellis, sed etiam sermonis communicatio, quae mihi suauissima tecum solet esse, maxime deest—quid dicam? in publicane re, quo in genere mihi neglegenti esse non licet, an in forensi labore, quem antea propter ambitionem sustinebam, nunc ut dignitatem tueri gratia possim, an in ipsis domesticis negotiis, in quibus ego cum antea tum uero post discessum fratris te sermonesque nostros desidero? postremo non labor meus non requies, non negotium non otium, non forenses res non domesticae, <non publicae> non priuatae carere diutius tuo suauissimo atque amantissimo consilio ac sermone possunt.  atque harum rerum commemorationem uerecundia saepe impediuit utriusque nostrum; nunc autem ea fuit necessaria propter eam partem epistulae tuae per quam te ac mores tuos mihi purgatos ac probatos esse uoluisti. atque in ista incommoditate alienati illius animi et offensi illud inest tamen commodi, quod et mihi et ceteris amicis nota fuit et abs te  aliquanto ante testificata tua uoluntas omittendae prouinciae, ut, quod una non estis, non dissensione ac discidio uestro sed uoluntate ac iudicio tuo factum esse uideatur. qua re et illa quae uiolata expiabuntur et haec nostra, quae sunt sanctissime conseruata, suam religionem obtinebunt.  nos hic in re publica infirma, misera commutabilique uersamur. credo enim te audisse nostros equites paene a senatu esse disiunctos; qui primum illud ualde grauiter tulerunt, promulgatum ex senatus consulto fuisse ut de eis qui ob iudicandum accepissent quaereretur. qua in re decernenda cum ego casu non adfuissem sensissemque id equestrem ordinem ferre moleste neque aperte dicere, obiurgaui senatum, ut mihi uisus sum, summa cum auctoritate et in causa non uerecunda admodum grauis et copiosus fui. ecce aliae deliciae equitum uix ferendae! quas ego non solum tuli sed etiam ornaui. asiam qui de censoribus conduxerunt, questi sunt in senatu se cupiditate prolapsos nimium magno conduxisse; ut induceretur locatio postulauerunt. ego princeps in adiutoribus atque adeo secundus; nam ut illi auderent hoc postulare, crassus eos impulit. inuidiosa res, turpis postulatio et confessio temeritatis. summum erat periculum ne, si nihil impetrassent, plane alienarentur a senatu. huic quoque rei subuentum est maxime a nobis perfectumque ut frequentissimo senatu et liberalissimo uterentur, multaque a me de ordinum dignitate et concordia dicta sunt kal. dec. et postridie. neque adhuc res confecta est, sed uoluntas senatus perspecta. unus enim contra  dixerat metellus consul designatus, [qui] erat dicturus, ad quem propter diei breuitatem peruentum non est, heros ille noster cato.  sic ego conseruans rationem institutionemque nostram tueor, ut possum, illam a me conglutinatam concordiam. sed tamen, quoniam ista sunt tam infirma, munitur quaedam nobis ad retinendas opes nostras tuta, ut spero, uia, quam tibi litteris satis explicare non possum, significatione parua ostendam tamen: utor pompeio familiarissime. uideo quid dicas. cauebo quae sunt cauenda, ac scribam alias ad te de meis consiliis capessendae rei publicae plura.  lucceium scito consulatum habere in animo statim petere. duo enim soli dicuntur petituri, caesar (cum eo coire per arrium cogitat) et bibulus (cum hoc se putat per c. pisonem posse coniungi). rides? non sunt haec ridicula, mihi crede. quid aliud scribam ad te? quid? multa sunt, sed in aliud tempus * * * te exspectare uelis cures ut sciam. iam illud modeste rogo, quod maxime cupio, ut quam primum uenias. non. dec.