dec .   46  uel in .   45  in sicilia caecina ciceroni p. s. quod tibi non tam celeriter liber est redditus, ignosce timori nostro et miserere temporis. filius, ut audio, pertimuit, neque  iniuria, si liber exisset (quoniam non tam interest quo animo scribatur quam quo accipiatur) ne ea res inepte mihi noceret, cum praesertim adhuc stili poenas dem. qua quidem in re singulari sum fato. nam cum mendum scripturae litura tollatur, stultitia fama multetur, meus error exsilio corrigitur, cuius summa criminis est quod armatus aduersario male dixi. nemo nostrum est, ut opinor, quin uota uictoriae suae fecerit, nemo quin, etiam cum de alia re immolaret, tamen eo quidem ipso tempore ut quam primum caesar superaretur optaret. hoc si non cogitat, omnibus rebus felix est; si scit et persuasus est, quid irascitur ei qui aliquid scripsit contra suam uoluntatem cum ignorit omnibus qui multa deos uenerati sint contra eius salutem?  sed ut eodem reuertar, causa haec fuit timoris: scripsi de te parce me dius fidius et timide, non reuocans me ipse sed paene refugiens. genus autem hoc scripturae non modo liberum sed incitatum atque elatum esse debere quis ignorat? solutum existimatur esse alteri male dicere, tamen cauendum est ne in petulantiam incidas; impeditum se ipsum laudare, ne uitium adrogantiae subsequatur; solum uero liberum alterum laudare, de quo quicquid detrahas necesse est aut infirmitati aut inuidiae adsignetur. ac nescio an tibi gratius opportuniusque acciderit; nam quod praeclare facere non poteram primum erat non attingere, secundum beneficium quam parcissime facere. sed tamen ego quidem me sustinui; multa minui, multa sustuli, complura ne posui quidem. quem ad modum igitur scalarum gradus si alios tollas, alios incidas, non nullos male haerentis relinquas, ruinae periculum struas, non ascensum pares, sic tot malis tum uinctum, tum fractum studium scribendi quid dignum auribus aut probabile potest adferre?  cum uero ad ipsius caesaris nomen ueni, toto corpore  contremesco, non poenae metu sed illius iudici. totum enim caesarem non noui. quem putas animum esse ubi secum loquitur? 'hoc probabit, hoc uerbum suspiciosum est. quid si hoc muto? at uereor ne peius sit.' age uero, laudo aliquem: num offendo? cum porro reprehendam, quid si non uult? armati stilum persequitur; uicti et nondum restituti quid faciet? auges etiam tu mihi timorem, qui in 'oratore' tuo caues tibi per brutum et ad excusationem socium quaeris. ubi hoc omnium patronus facit, quid me, ueterem tuum, nunc omnium clientem, sentire oportet? in hac igitur calumnia timoris et caecae suspicionis tormento, cum plurima ad alieni sensus coniecturam, non ad suum iudicium scribantur, quam difficile sit euadere, si minus expertus es, quod te ad omnia summum atque excellens ingenium armauit, nos sentimus. sed tamen ego filio dixeram librum tibi legeret et auferret, aut ea condicione daret si reciperes te correcturum, hoc est, si totum alium faceres.  de asiatico itinere, quamquam summa necessitas premebat, ut imperasti feci.  te pro me quid horter? uides tempus uenisse quo necesse sit de nobis constitui. nihil est, mi cicero, quod filium meum exspectes. adulescens est; omnia excogitare uel studio uel aetate uel metu non potest. totum negotium tu sustineas oportet; in te mihi omnis spes est. tu pro tua prudentia quibus rebus gaudeat, quibus capiatur caesar, tenes; a te omnia proficiscantur et per te ad exitum perducantur necesse est. apud ipsum multum, ad eius omnis plurimum potes. unum tibi si persuaseris, non hoc esse tui muneris, si quid rogatus fueris ut facias (quamquam id magnum et amplum est), sed totum tuum esse onus, perficies; nisi forte aut in miseria nimis stulte aut in amicitia nimis impudenter tibi onus impono. sed utrique rei excusationem tuae uitae consuetudo  dat. nam quod ita consuesti pro amicis laborare, non iam sic sperant abs te sed etiam sic imperant tibi familiares.  quod ad librum attinet quem tibi filius dabit, peto a te ne exeat, aut ita corrigas ne mihi noceat.