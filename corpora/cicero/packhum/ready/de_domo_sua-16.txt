sed hic meus reditus, pontifices, uestro iudicio continetur. nam si uos me in meis aedibus conlocatis, id quod in omni mea causa semper studiis consiliis auctoritatibus sententiisque fecistis, uideo me plane ac sentio restitutum; sin mea domus non modo mihi non redditur, sed etiam monumentum prae bet inimico doloris mei, sceleris sui, publicae calamitatis, quis erit qui hunc reditum potius quam poenam sempiternam putet? in conspectu prope totius urbis domus est mea, pontifices; in qua si manet illud non monumentum uirtutis, sed sepulcrum inimico nomine inscriptum, demigrandum potius aliquo est quam habitandum in ea urbe in qua tropaea de me et de re publica uideam constituta. an ego tantam aut animi duritiam habere aut oculorum impudentiam possim ut, cuius urbis seruatorem me esse senatus omnium adsensu totiens iudicarit, in ea possim intueri domum meam euersam, non ab inimico meo sed ab hoste communi, et ab eodem <aedem> exstructam et positam in oculis ciuitatis, ne umquam conquiescere possit fletus bonorum? sp. maeli regnum adpetentis domus est complanata, et, quia illud 'aequum' accidisse populus romanus 'maelio' iudicauit, nomine ipso 'aequimaeli' iustitia poenae comprobata est. sp. cassi domus ob eandem causam <est> euersa atque in eo loco aedis posita telluris. in uacci pratis domus fuit m. uacci, quae publicata est et euersa ut illius facinus memoria et nomine loci notaretur. m. manlius cum ab ascensu capitoli gallorum impetum reppulisset, non fuit contentus benefici sui gloria; regnum adpetisse est iudicatus; ergo eius domum euersam duobus lucis conuestitam uidetis. quam igitur maiores nostri sceleratis ac nefariis ciuibus maximam poenam constitui posse arbitrati sunt, eandem ego subibo ac sustinebo, ut apud posteros nostros non exstinctor coniurationis et sceleris sed auctor et dux fuisse uidear? hanc uero, pontifices, labem turpitudinis et inconstantiae poterit  populi romani dignitas sustinere, uiuo senatu, uobis principibus publici consili, ut domus m. tulli ciceronis cum domo fului flacci ad memoriam poenae publice constitutae coniuncta esse uideatur? m. flaccus quia cum c. graccho contra salutem rei publicae fecerat ex senatus sententia est interfectus; eius domus euersa et publicata est; in qua porticum post aliquanto q. catulus de manubiis cimbricis fecit. ista autem fax ac furia patriae cum urbem pisone et gabinio ducibus cepisset, occupasset, teneret, uno eodemque tempore et clarissimi uiri mortui monumenta delebat et meam domum cum flacci domo coniungebat, ut, qua poena senatus adfecerat euersorem ciuitatis, eadem iste oppresso senatu adficeret eum quem patres conscripti custodem patriae iudicassent. hanc uero in palatio atque in pulcherrimo urbis loco porticum esse patiemini, furoris tribunici, sceleris consularis, crudelitatis coniuratorum, calamitatis rei publicae, doloris mei defixum indicium ad memoriam omnium gentium sempiternam? quam porticum, pro amore quem habetis in rem publicam et semper habuistis, non modo sententiis sed, si opus esset, manibus uestris disturbare cuperetis, nisi quem forte illius castissimi sacerdotis superstitiosa dedicatio deterret. 