xiii uel xii kal .  apr .   49 <cicero attico sal.> legebam tuas litteras  xiii  kal., cum mihi epistula adfertur a lepta circumuallatum esse pompeium, ratibus etiam exitus portus teneri. non me dius fidius prae lacrimis possum reliqua nec cogitare nec scribere. misi ad te exemplum. miseros nos! cur non omnes fatum illius una exsecuti sumus? ecce autem a matio et trebatio eadem, quibus minturnis obuii  caesaris tabellarii. torqueor infelix, ut iam illum mucianum exitum exoptem. at quam honesta, at quam expedita tua consilia, quam euigilata tuis cogitationibus, qua itineris, qua nauigationis, qua congressus sermonisque cum caesare! omnia cum honesta tum cauta. in epirum uero inuitatio quam suauis, quam liberalis, quam fraterna!  de dionysio sum admiratus, qui apud me honoratior fuit quam apud scipionem panaetius; a quo impurissime haec nostra fortuna despecta est. odi hominem et odero; utinam ulcisci possem! sed illum ulciscentur mores sui.  tu, quaeso, nunc uel maxime quid agendum nobis sit cogita. populi romani exercitus cn. pompeium circumsedet, fossa et uallo saeptum tenet, fuga prohibet: nos uiuimus, et stat urbs ista, praetores ius dicunt, aediles ludos parant, uiri boni usuras perscribunt, ego ipse sedeo! coner illuc ire ut insanus, implorare fidem municipiorum? boni non sequentur, leues irridebunt, rerum nouarum cupidi, uictores praesertim et armati, uim et manus adferent. quid censes igitur? ecquidnam est tui consili ad finem huius miserrimae uitae? nunc doleo, nunc torqueor, cum quidem aut sapiens uideor quod una non ierim aut felix fuisse. mihi contra; numquam enim illius uictoriae socius esse uolui, calamitatis mallem fuisse. quid ego nunc tuas litteras, quid tuam prudentiam aut beneuolentiam implorem? actum est. nulla re iam possum iuuari, qui ne quid optem quidem iam habeo nisi ut aliqua inimici misericordia liberemur. 