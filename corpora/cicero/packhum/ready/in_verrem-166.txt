conquiri diodorum tota prouincia iubet: ille ex sicilia iam castra commouerat et uasa collegerat. homo, ut aliquo modo in prouinciam illum reuocaret, hanc excogitat rationem, si haec ratio potius quam amentia nominanda est. apponit de suis canibus quendam qui dicat se diodorum melitensem rei capitalis reum uelle facere. primo mirum omnibus uideri diodorum reum, hominem quietissimum, ab omni non modo facinoris uerum etiam minimi errati suspicione remotissimum; deinde esse perspicuum fieri omnia illa propter argentum. iste non dubitat iubere nomen referri, et tum primum ut opinor istum absentis nomen recepisse. res clara sicilia tota, propter caelati argenti cupiditatem reos fieri rerum capitalium, neque solum reos fieri, sed etiam absentis. diodorus romae sordidatus circum patronos atque hospites cursare, rem omnibus narrare. lit terae mittuntur isti a patre uehementes, ab amicis item, uideret quid ageret de diodoro, quo progrederetur; rem claram esse et inuidiosam; insanire hominem, periturum hoc uno crimine, nisi cauisset. iste etiam tum patrem, si non in parentis, at in hominum numero putabat; ad iudicium nondum se satis instruxerat; primus annus erat prouinciae, non <erat>, ut in sthenio, iam refertus pecunia. itaque furor eius paululum non pudore, sed metu ac timore repressus est. condemnare diodorum non audet absentem, de reis eximit. diodorus interea praetore isto prope triennium prouincia domoque caruit. ceteri, non solum siculi sed etiam ciues romani, hoc statuerant, quoniam iste tantum cupiditate progrederetur, nihil esse quod quisquam putaret se, quod isti paulo magis placeret, conseruare aut domi retinere posse; postea uero quam intellexerunt isti uirum fortem, quem summe prouincia exspectabat, q. arrium, non succedere, statuerunt nihil se tam clausum neque tam reconditum posse habere quod non istius cupiditati apertissimum promptissimumque esset. 