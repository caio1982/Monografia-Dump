quint .   56 <m. cicero s. d. p. lentulo pro cos.> legi tuas litteras, quibus ad me scribis gratum tibi esse quod crebro certior per me fias de omnibus rebus et meam erga te beneuolentiam facile perspicias; quorum alterum mihi, ut te plurimum diligam, facere necesse est, si uolo is esse quem tu me esse uoluisti; alterum facio libenter, ut, quoniam interuallo locorum et temporum diiuncti sumus, per litteras tecum quam saepissime colloquar. quod si rarius fiet quam  tu exspectabis, id erit causae quod non eius generis meae litterae sunt ut eas audeam temere committere. quotiens mihi certorum hominum potestas erit quibus recte dem, non praetermittam.  quod scire uis qua quisque in te fide sit et uoluntate, difficile dictu est de singulis. unum illud audeo, quod antea tibi saepe significaui, nunc quoque re perspecta et cognita scribere, uehementer quosdam homines, et eos maxime qui te et maxime debuerunt et plurimum iuuare potuerunt, inuidisse dignitati tuae, simillimamque in re dissimili tui temporis nunc et nostri quondam fuisse rationem, ut quos tu rei publicae causa laeseras palam te oppugnarent, quorum auctoritatem, dignitatem uoluntatemque defenderas non tam memores essent uirtutis tuae quam laudis inimici. quo quidem tempore, ut perscripsi ad te antea, cognoui hortensium percupidum tui, studiosum lucullum, ex magistratibus autem l. racilium et fide et animo singulari. nam nostra propugnatio ac defensio dignitatis tuae propter magnitudinem benefici tui fortasse plerisque offici maiorem auctoritatem habere uideatur quam sententiae. praeterea quidem de consularibus nemini possum aut studi erga te aut offici aut amici animi esse testis. etenim pompeium, qui mecum saepissime non solum <a> me prouocatus sed etiam sua sponte de te communicare solet, scis temporibus illis non saepe in senatu fuisse; cui quidem litterae tuae quas proxime miseras, quod facile intellexerim, periucundae fuerunt. mihi quidem humanitas tua, uel summa potius sapientia, non iucunda solum sed etiam admirabilis uisa est. uirum enim excellentem et tibi tua praestanti in eum liberalitate deuinctum non nihil suspicantem propter aliquorum opinionem suae cupiditatis te ab se abalienatum illa epistula retinuisti. qui mihi cum semper tuae laudi fauere uisus est,  etiam ipso suspiciosissimo tempore caniniano, tum uero lectis tuis litteris perspectus est a me toto animo de te ac de tuis ornamentis et commodis cogitare.  qua re ea quae scribam sic habeto, me cum illo re saepe communicata de illius ad te sententia atque auctoritate scribere: quoniam senatus consultum nullum exstat quo reductio regis alexandrini tibi adempta sit eaque quae de ea <re per>scripta est auctoritas, cui scis intercessum esse, ut ne quis omnino regem reduceret, tantam uim habet ut magis iratorum hominum studium quam constantis senatus consilium esse uideatur, te perspicere posse, qui ciliciam cyprumque teneas, quid efficere et quid consequi possis, et, si res facultatem habitura uideatur ut alexandream atque aegyptum tenere possis, esse et tuae et nostri imperi dignitatis, ptolomaide aut aliquo propinquo loco rege collocato, te cum classe atque exercitu proficisci alexandream ut, eam cum pace praesidiisque firmaris, ptolomaeus redeat in regnum; ita fore ut et per te restituatur, quem ad modum senatus initio censuit, et sine multitudine reducatur, quem ad modum homines religiosi sibyllae placere dixerunt.  sed haec sententia sic et illi et nobis probabatur ut ex euentu homines de tuo consilio existimaturos uideremus; si cecidisset ut uolumus et optamus, omnis te et sapienter et fortiter, si aliquid esset offensum, eosdem illos et cupide et temere fecisse dicturos. qua re quid adsequi possis non tam facile est nobis quam tibi, cuius prope in conspectu aegyptus est, iudicare. nos quidem hoc sentimus, si exploratum tibi sit posse te illius regni potiri, non esse cunctandum; si dubium sit, non esse conandum. illud tibi adfirmo, si rem istam ex sententia gesseris, fore ut absens a multis, cum redieris ab omnibus collaudere; offensionem esse periculosam  propter interpositam auctoritatem religionemque uideo. sed ego te ut ad certam laudem adhortor sic a dimicatione deterreo redeoque ad illud quod initio scripsi, totius facti tui iudicium non tam ex consilio tuo quam ex euentu homines esse facturos.  quod si haec ratio rei gerendae periculosa tibi esse uidebitur, placebat illud, ut, si rex amicis tuis, qui per prouinciam atque imperium tuum pecunias ei credidissent, fidem suam praestitisset, et auxiliis eum tuis et copiis adiuuares; eam esse naturam et regionem prouinciae tuae ut illius reditum uel adiuuando confirmares uel neglegendo impedires. in hac ratione quid res, quid causa, quid tempus ferat, tu facillime optimeque perspicies. quid nobis placuisset ex me potissimum putaui te scire oportere.  quod mihi de nostro statu, de milonis familiaritate, de leuitate et imbecillitate clodi gratularis, minime miramur te tuis ut egregium artificem praeclaris operibus laetari. quamquam est incredibilis hominum peruersitas (grauiore enim uerbo uti non libet), qui nos, quos fauendo in communi causa retinere potuerunt, inuidendo abalienarunt; quorum maleuolentissimis obtrectationibus nos scito de uetere illa nostra diuturnaque sententia prope iam esse depulsos, non nos quidem ut nostrae dignitatis simus obliti sed ut habeamus rationem aliquando etiam salutis. poterat utrumque praeclare, si esset fides, si grauitas in hominibus consularibus; sed tanta est in plerisque leuitas ut eos non tam constantia in re publica nostra delectet quam splendor offendat. quod eo liberius ad te scribo quia non solum temporibus his, quae per te sum adeptus, sed iam olim nascenti prope  nostrae laudi dignitatique fauisti, simulque quod uideo non, ut antehac putabam, nouitati esse inuisum meae; in te enim, homine omnium nobilissimo, similia inuidorum uitia perspexi, quem tamen illi esse in principibus facile sunt passi, euolare altius certe noluerunt. gaudeo tuam dissimilem fuisse fortunam; multum enim interest utrum laus imminuatur an salus deseratur. me meae tamen ne nimis paeniteret tua uirtute perfectum est. curasti enim ut plus additum ad memoriam nominis nostri quam demptum de fortuna uideretur.  te uero [e]moneo cum beneficiis tuis tum amore incitatus meo ut omnem gloriam, ad quam a pueritia inflammatus fuisti, omni cura atque industria consequare magnitudinemque animi tui, quam ego semper sum admiratus semperque amaui, ne umquam inflectas cuiusquam iniuria. magna est hominum opinio de te, magna commendatio liberalitatis, magna memoria consulatus tui. haec profecto uides quanto expressiora quantoque illustriora futura sint cum aliquantum ex prouincia atque ex imperio laudis accesserit. quamquam te ita gerere uolo quae per exercitum atque imperium gerenda sunt ut haec multo ante meditere, huc te pares, haec cogites, ad haec te exerceas, sentiasque, id quod quia semper sperasti non dubito quin adeptus intellegas, te facillime posse obtinere summum atque altissimum gradum ciuitatis. quae quidem mea cohortatio ne tibi inanis aut sine causa suscepta uideatur, illa me ratio mouit, ut te ex nostris euentis communibus admonendum putarem ut considerares in omni re<li>qua uita quibus crederes, quos caueres.  quod scribis te uelle scire qui sit rei publicae status, summa dissensio est, sed contentio dispar; nam qui plus opibus, armis, potentia ualent perfecisse tamen mihi uidentur  stultitia et inconstantia aduersariorum ut etiam auctoritate iam plus ualerent. itaque perpaucis aduersantibus omnia quae ne per populum quidem sine seditione se <posse> adsequi arbitrabantur per senatum consecuti sunt. nam et stipendium caesari decretum est et decem legati, et ne lege sempronia succederetur facile perfectum est. quod e[g]o ad te breuius scribo quia me status hic rei publicae non delectat, scribo tamen ut te admoneam quod ipse litteris omnibus a pueritia deditus experiendo tamen magis quam discendo cognoui tu tuis rebus integris discas: neque salutis nostrae rationem habendam nobis esse sine dignitate neque dignitatis sine salute.  quod mihi de filia et de crassipede gratularis, agnosco humanitatem tuam speroque et opto nobis hanc coniunctionem uoluptati fore. lentulum nostrum, eximia spe, summa uirtute adulescentem, cum ceteris artibus quibus studuisti semper ipse tum in primis imitatione tui fac erudias; nulla enim erit hac praestantior disciplina. quem nos et quia tuus et quia te dignus est filius et quia nos diligit semperque dilexit in primis amamus carumque habemus.