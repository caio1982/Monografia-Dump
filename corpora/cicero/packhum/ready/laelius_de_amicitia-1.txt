cum enim saepe mecum ageres, ut de amicitia scriberem aliquid, digna mihi res cum omnium cognitione, tum nostra familiaritate uisa est. itaque feci non inuitus, ut prodessem multis rogatu tuo. sed ut in catone maiore, qui est scriptus ad te de senectute, catonem induxi senem disputantem, quia nulla uidebatur aptior persona, quae de illa aetate loqueretur, quam eius, qui et diutissime senex fuisset et in ipsa senectute praeter ceteros floruisset, sic, cum accepissemus a patribus maxime memorabilem c. laeli et p. scipionis familiaritatem fuisse, idonea mihi laeli persona uisa est, quae de amicitia ea ipsa dissereret, quae disputata ab eo meminisset scaeuola.  genus autem hoc sermonum positum in hominum ueterum auctoritate, et eorum inlustrium, plus nescio quo pacto uidetur habere grauitatis; itaque ipse mea legens sic adficior interdum, ut catonem, non me loqui existimem. sed ut tum ad senem senex de senectute, sic hoc libro ad amicum amicissimus scripsi de amicitia. tum est cato locutus, quo erat nemo fere senior temporibus illis, nemo prudentior; nunc laelius et sapiens (sic enim est habitus) et amicitiae gloria excellens de amicitia loquetur. tu uelim a me animum parumper auertas, laelium loqui ipsum putes. c. fannius et q. mucius ad socerum ueniunt post mortem africani; ab his sermo oritur, respondet laelius, cuius tota disputatio est de amicitia, quam legens te ipse cognosces.   fannius.  sunt ista, laeli; nec enim melior uir fuit africano quisquam nec clarior. sed existimare debes omnium oculos in te esse coniectos unum; te sapientem et appellant et existimant. tribuebatur hoc modo m. catoni, scimus l. acilium apud patres nostros appellatum esse sapientem, sed uterque alio quodam modo, acilius, quia prudens esse in iure ciuili putabatur, cato, quia multarum rerum usum habebat; multa eius et in senatu et in foro uel prouisa prudenter uel acta constanter uel responsa acute ferebantur; propterea quasi cognomen iam habebat in senectute sapientis. te autem alio quodam modo non solum natura et moribus, uerum etiam studio et doctrina esse sapientem, nec sicut uulgus, sed ut eruditi solent appellare sapientem, qualem in reliqua graecia neminem (nam qui septem appellantur, eos, qui ista subtilius quaerunt, in numero sapientium non habent), athenis unum accepimus, et eum quidem etiam apollinis oraculo sapientissimum iudicatum; hanc esse in te sapientiam existumant, ut omnia tua in te posita esse ducas humanosque casus uirtute inferiores putes. itaque ex me quaerunt, credo ex hoc item scaeuola,  quonam pacto mortem africani feras, eoque magis, quod proximis nonis cum in hortos d. bruti auguris commentandi causa, ut adsolet, uenissemus, tu non adfuisti, qui diligentissime semper illum diem et illud munus solitus esses obire. 