expositio uitiosa est, cum ab aliqua aut a maiore parte ad omnes confertur id, quod non necessario est omnibus adtributum; ut si quis hoc modo exponat: 'omnes, qui in paupertate sunt, malunt maleficio parare diuitias, quam officio paupertatem tueri.'  si qui hoc modo exposuerit argumentationem, ut non curet quaerere, qualis ratio aut rationis confirmatio sit, ipsam facile reprehendemus expositionem, cum ostendemus, id, quod in aliquo paupere inprobo sit, in omnes pauperes falso et iniuria conferri.  item uitiosa expositio est, cum id, quod raro fit, fieri omnino negatur, hoc modo: 'nemo potest uno aspectu neque praeteriens in amorem incidere.'  nam cum nonnemo deuenerit in amorem uno aspectu, et cum ille neminem dixerit, omnino nihil differt raro id fieri, dummodo aliquando fieri aut posse modo fieri intellegatur.  item uitiosa expositio est, cum omnes res ostende mus nos collegisse et aliquam rem idoneam praeterimus, hoc modo: 'quoniam igitur hominem occisum constat esse, necesse est aut a praedonibus aut ab inimicis occisum esse aut abs te, quem ille heredem testamento ex parte faciebat. praedones in illo loco uisi numquam sunt, inimicum nullum habebat: relinquitur, si neque a praedonibus neque ab inimicis occisus est, quod alteri non erant, alteros non habebat, ut abs te sit interemptus.'  nam in huiuscemodi expositione reprehensione utemur, si quos praeterea quam quos ille conlegerit, potuisse suscipere maleficium ostenderimus: uelut in hoc exemplo, cum dixerit necesse esse aut a praedonibus aut ab inimicis aut a nobis occisum esse, dicemus: potuisse uel a familia uel a coheredibus nostris. cum hoc modo illorum conlectionem disturbauerimus, nobis latiorem locum defendendi reliquerimus. ergo hoc quoque uitandum est in expositione, ne quando, cum omnia collegisse uideamur, aliquam idoneam partem reliquerimus. 