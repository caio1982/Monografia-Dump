at enim iam dicitis uirtutem non posse constitui, si ea, quae extra uirtutem sint, ad beate uiuendum pertineant. quod totum contra est. introduci enim uirtus nullo modo potest, nisi omnia, quae leget quaeque reiciet, unam referentur ad summam. nam si †omnino nos† neglegemus, in aristonea uitia incidemus et peccata obliuiscemurque quae uirtuti ipsi principia dederimus; sin ea non neglegemus neque tamen ad finem summi boni referemus, non multum ab erilli leuitate aberrabimus. duarum enim uitarum nobis erunt instituta capienda. facit enim ille duo seiuncta ultima bonorum, quae ut essent uera, coniungi debuerunt; nunc ita separantur, ut disiuncta  sint, quo nihil potest esse peruersius. itaque contra est, ac dicitis; nam constitui uirtus nullo modo potest, nisi ea, quae sunt prima naturae, ut ad summam pertinentia tenebit. quaesita enim uirtus est, non quae relinqueret naturam, sed quae tueretur. at illa, ut uobis placet, partem quandam tuetur, reliquam deserit.  atque ipsa hominis institutio si loqueretur, hoc diceret, primos suos quasi coeptus appetendi fuisse, ut se conseruaret in ea natura, in qua ortus esset. nondum autem explanatum satis erat, quid maxime natura uellet. explanetur igitur. quid ergo aliud intellegetur nisi uti ne quae pars naturae neglegatur? in qua si nihil est praeter rationem, sit in una uirtute finis bonorum; sin est etiam corpus, ista explanatio naturae nempe hoc effecerit, ut ea, quae ante explanationem tenebamus, relinquamus. ergo id est conuenienter naturae uiuere, a natura discedere. ut quidam philosophi, cum a sensibus profecti maiora quaedam et diuiniora uidissent, sensus reliquerunt, sic isti, cum ex appetitione rerum uirtutis pulchritudinem aspexissent, omnia, quae praeter uirtutem ipsam uiderant, abiecerunt obliti naturam omnem appetendarum rerum ita late patere, ut a principiis permanaret ad fines, neque intellegunt se rerum illarum pulchrarum atque admirabilium fundamenta subducere. 