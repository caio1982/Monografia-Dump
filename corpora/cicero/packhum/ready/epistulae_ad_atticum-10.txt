sext .   67  romae cicero attico sal. et mea sponte faciebam antea et post duabus epistulis tuis perdiligenter in eandem rationem scriptis magno opere sum commotus. eo accedebat hortator adsiduus sallustius, ut agerem quam diligentissime cum lucceio de uestra uetere gratia reconcilianda. sed cum omnia fecissem, non modo eam uoluntatem eius quae fuerat erga te recuperare non potui uerum ne causam quidem elicere immutatae uoluntatis. tametsi iactat ille quidem illud suum arbitrium et ea quae iam tum cum aderas offendere eius animum intellegebam, tamen habet quiddam profecto quod magis in animo eius insederit, quod neque epistulae tuae neque nostra legatio tam potest facile delere quam tu praesens, non modo oratione sed tuo uultu illo familiari tolles, si modo tanti putaris; id quod, si me audies et si humanitati tuae constare uoles, certe putabis. ac ne illud mirere, cur, cum ego antea significarem tibi per litteras me sperare illum in nostra potestate fore, nunc idem uidear diffidere, incredibile est, quanto mihi uideatur illius uoluntas obstinatior et in hac iracundia obfirmatior. sed haec aut sanabuntur cum ueneris aut ei molesta erunt in utro culpa erit.  quod in epistula tua scriptum erat me iam <te> arbitrari designatum esse, scito nihil tam exercitum esse nunc romae  quam candidatos omnibus iniquitatibus nec quando futura sint comitia sciri. uerum haec audies de philadelpho.  tu uelim quae nostrae academiae parasti quam primum mittas. mire quam illius loci non modo usus sed etiam cogitatio delectat. libros uero tuos caue cuiquam tradas; nobis eas, quem ad modum scribis, conserua. summum me eorum studium tenet, sicut odium iam ceterarum rerum; quas tu incredibile est quam breui tempore quanto deteriores offensurus sis quam reliquisti.