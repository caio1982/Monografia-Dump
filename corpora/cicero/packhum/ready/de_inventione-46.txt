igitur primus liber, exposito genere huius artis et officio et fine et materia et partibus, genera controuersiarum et inuentiones et constitutiones [et iudicationes] continebat, deinde partes orationis et in eas omnes omnia praecepta. quare cum in eo ceteris de rebus distinctius dictum sit, disperse autem de confirmatione et de reprehensione, nunc certos confirmandi et reprehendendi in singula causarum genera locos tradendos arbitramur. et quia, quo pacto tractari conueniret argumentationes, in libro primo non indiligenter expositum est, hic tantum ipsa inuenta unam quamque in rem exponentur simpliciter sine ulla exornatione, ut ex hoc inuenta ipsa, ex superiore autem expolitio inuentorum petatur. quare haec, quae nunc praecipientur, ad confirmationis et reprehensionis partes referre oportebit.  omnis et demonstratiua et deliberatiua et iudicialis causa necesse est in aliquo eorum, quae ante exposita sunt, constitutionis genere uno pluribusue uersetur. hoc quamquam ita est, tamen cum communiter quaedam de omnibus praecipi possint, separatim quoque aliae sunt cuiusque generis diuersae praeceptiones.  aliud enim laus, aliud uituperatio, aliud sententiae dictio, aliud accusatio aut recusatio conficere debet. in iudiciis, quid aequum sit, quaeritur, in demonstrationibus, quid honestum, in deliberationibus, ut nos arbitramur, quid honestum sit et quid utile. nam ceteri utilitatis modo finem in suadendo et in dissuadendo exponi oportere arbitrati sunt. quorum igitur generum fines et exitus diuersi sunt, eorum praecepta eadem esse non possunt. neque nunc hoc dicimus, non easdem incidere constitutiones, uerumtamen oratio quaedam ex ipso fine et ex genere causae nascitur, quae pertineat ad uitae alicuius demonstrationem aut ad sententiae dictionem. quare nunc [in exponendis controuersiis] in iudiciali genere causarum et praeceptorum uersabimur, ex quo pleraque in cetera quoque causarum genera simili implicata controuersia nulla cum difficultate transferuntur; post autem separatim de reliquis dicemus. 