sed haec nisi collocata et quasi structa et nexa uerbis ad eam laudem quam uolumus aspirare non possunt. de quo cum mihi deinceps uiderem esse dicendum, etsi mouebant iam me illa quae supra dixeram, tamen iis quae secuntur perturbabar magis. occurrebat enim posse reperiri non inuidos solum quibus referta sunt omnia, sed fautores etiam laudum mearum, qui non censerent eius uiri esse, de cuius meritis tanta senatus iudicia fecisset comprobante populo romano quanta de nullo, de artificio dicendi litteris tam multa mandare. quibus si nihil aliud responderem nisi me m. bruto negare roganti noluisse, iusta esset excusatio, cum et amicissimo et praestantissimo uiro et recta et  honesta petenti satis facere uoluissem. sed si profiterer—quod utinam possem!—me studiosis dicendi praecepta et quasi uias quae ad eloquentiam ferrent traditurum, quis tandem id iustus rerum existimator reprehenderet? nam quis unquam dubitabit quin in re publica nostra primas eloquentia tenuerit semper urbanis pacatisque rebus, secundas iuris scientia? cum in altera gratiae gloriae praesidii plurimum esset, in altera persecutionum cautionumque praeceptio; quae quidem ipsa auxilium ab eloquentia saepe peteret, ea uero repugnante uix suas regiones finisque defenderet. cur igitur ius ciuile docere semper pulchrum fuit hominumque clarissimorum discipulis floruerunt domus: ad dicendum si quis acuat aut adiuuet in eo iuuentutem, uituperetur? nam si uitiosum est dicere ornate, pellatur omnino e ciuitate eloquentia; sin ea non modo eos ornat penes quos est, sed etiam uniuersam rem publicam, cur aut discere turpe est quod scire honestum est aut quod nosse pulcherrimum est id non gloriosum est docere? 'at alterum factitatum est, alterum nouum.' fateor; sed utriusque rei causa est. alteros enim respondentis audire sat erat, ut ii qui docerent nullum sibi ad eam rem tempus ipsi seponerent, sed eodem tempore et discentibus satis facerent et consulentibus; alteri cum domesticum tempus in cognoscendis componendisque causis, forense in agendis, relicum in sese ipsis reficiundis omne consume rent, quem habebant instituendi aut docendi locum? atque haud scio an plerique nostrorum oratorum ingenio plus ualuerint quam doctrina; itaque illi dicere melius quam praecipere, nos contra fortasse possumus melius docere. 'at dignitatem docere non habet.' certe, si quasi in ludo; sed si monendo, si cohortando, si percontando, si communicando, si interdum etiam una legendo audiundo, nescio cur non docendo etiam aliquid aliquando si possis meliores facere, cur nolis. an quibus uerbis sacrorum alienatio fiat docere honestum est, ut est: quibus ipsa sacra retineri defendique possint non honestum est? 'at ius profitentur etiam qui nesciunt; eloquentiam autem illi ipsi qui consecuti sunt tamen ea se ualere dissimulant.' propterea quod prudentia hominibus grata est, lingua suspecta. num igitur aut latere eloquentia potest aut id quod dissimulat effugit aut est periculum ne quis putet in magna arte et gloriosa turpe esse docere alios id, quod ipsi fuerit honestissimum discere? ac fortasse ceteri tectiores; ego semper me didicisse prae me tuli. quid enim? possem, cum et afuissem domo adulescens et horum studiorum causa maria transissem et doctissimis hominibus referta domus esset et aliquae fortasse inessent in sermone nostro doctrinarum notae cumque uolgo scripta nostra legerentur, dissimulare me didi cisse? quid erat cur ruberem nisi quod parum fortasse profeceram? quod cum ita sit, tamen ea quae supra dicta sunt plus in disputando quam ea de quibus dicendum est dignitatis habuerunt. de uerbis enim componendis et de syllabis propemodum dinumerandis et demetiundis loquemur. quae etiamsi sunt, sicuti mihi uidentur, necessaria tamen fiunt magnificentius quam docentur. est id omnino uerum, at proprie in hoc dicitur. nam omnium magnarum artium sicut arborum altitudo nos delectat, radices stirpesque non item; sed esse illa sine his non potest. me autem siue peruolgatissimus ille uersus, qui uetat 'artem pudere proloqui quam factites', dissimulare non sinit quin delecter, siue tuum studium hoc a me uolumen expressit, tamen iis quos aliquid reprehensuros suspicabar respondendum fuit. quodsi ea quae dixi non ita essent, quis tamen se tam durum agrestemque praeberet, qui hanc mihi non daret ueniam, ut cum meae forenses artes et actiones publicae concidissent, non me aut desidiae, quod facere non possum, aut maestitiae, cui resisto, potius quam litteris dederem? quae quidem me antea in iudicia atque in curiam deducebant, nunc oblectant domi; nec uero talibus modo rebus qualis hic liber continet, sed multo etiam grauioribus et maioribus; quae si erunt perfectae, profecto maxumis rebus forensibus nostris  et externis inclusae et domesticae litterae respondebunt. sed ad institutam disputationem reuertamur. 