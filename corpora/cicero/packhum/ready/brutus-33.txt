censeo, inquit atticus; eloquentis enim uidebare, non sedulos uelle conquirere.  festiuitate igitur et facetiis, inquam, c. iulius l. f. et superioribus et aequalibus suis omnibus praestitit oratorque fuit minime ille quidem uehemens, sed nemo unquam urbanitate, nemo lepore, nemo suauitate conditior. sunt eius aliquot orationes, ex quibus sicut ex eiusdem tragoediis lenitas eius sine neruis perspici potest. eius aequalis p. cethegus, cui de re publica satis suppeditabat  oratio—totam enim tenebat eam penitusque cognouerat; itaque in senatu consularium auctoritatem adsequebatur—; sed in causis publicis nihil, priuatis satis ueterator uidebatur. erat in priuatis causis q. lucretius uispillo et acutus et iuris peritus; nam afella contionibus aptior quam iudiciis. prudens etiam t. annius uelina et in eius generis causis orator sane tolerabilis. in eodem genere causarum multum erat t. iuuentius nimis ille quidem lentus in dicendo et paene frigidus, sed et callidus et in capiendo aduersario uersutus et praeterea nec indoctus et magna cum iuris ciuilis intellegentia. cuius auditor p. orbius meus fere aequalis in dicendo non nimis exercitatus, in iure autem ciuili non inferior quam magister fuit. nam t. aufidius, qui uixit ad summam senectutem, uolebat esse similis horum eratque et bonus uir et innocens, sed dicebat parum; nec sane plus frater eius m. uergilius, qui tribunus plebis l. sullae imperatori diem dixit. eius collega p. magius in dicendo paulo tamen copiosior. sed omnium oratorum siue rabularum, qui et plane indocti et inurbani aut rustici etiam fuerunt, quos quidem ego cognouerim, solutissimum in dicendo et acutissimum iudico nostri ordinis q. sertorium, equestris c. gargonium. fuit etiam facilis et expeditus ad dicendum et uitae splendore multo et ingenio sane probabili t. iunius l. f. tribunicius, quo accusante p. sextius praetor designatus damnatus est ambitus; is processisset honoribus longius, nisi semper infirma atque etiam aegra ualetudine fuisset. 