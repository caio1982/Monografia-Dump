sed ut a mea causa iam recedam, reliquas illius anni pestis recordamini—sic enim facillime perspicietis quantam uim omnium remediorum a magistratibus proximis res publica desiderarit—legum multitudinem, cum earum quae latae sunt, tum uero quae promulgatae fuerunt. nam latae quidem sunt consulibus illis—tacentibus dicam? immo uero etiam adprobantibus; ut censoria notio et grauissimum iudicium sanctissimi magistratus de re publica tolleretur, ut conlegia non modo illa uetera contra senatus consultum restituerentur, sed <ab> uno gladiatore innumerabilia alia noua conscriberentur, ut remissis senis et trientibus quinta prope pars uectigalium tolleretur, ut gabinio pro illa sua cilicia, quam sibi, si rem publicam prodidisset, pactus erat, syria daretur, et uni helluoni bis de eadem re deliberandi et rogata <lege potestas per nou>am legem fieret prouinciae commutandae.  mitto eam legem quae omnia iura religionum, auspiciorum, potestatum, omnis leges quae sunt de iure et de tempore legum rogandarum, una rogatione deleuit; mitto omnem domesticam labem: etiam exteras nationes illius anni furore conquassatas uidebamus. lege tribunicia matris magnae pessinuntius ille sacerdos expulsus et spoliatus sacerdotio est, fanumque sanctissimarum atque antiquissimarum religionum uenditum pecunia grandi brogitaro, impuro homini atque indigno illa religione, praesertim cum eam sibi ille non colendi, sed uiolandi causa adpetisset; appellati reges a populo qui id numquam ne a senatu quidem postulassent; reducti exsules byzantium condemnati tum cum indemnati ciues e ciuitate eiciebantur. rex ptolomaeus, qui, si nondum  erat ipse a senatu socius appellatus, erat tamen frater eius regis qui, cum esset in eadem causa, iam erat a senatu honorem istum consecutus, erat eodem genere eisdemque maioribus, eadem uetustate societatis, denique erat rex, si nondum socius, at non hostis; pacatus, quietus, fretus imperio populi romani regno paterno atque auito regali otio perfruebatur—: de hoc nihil cogitante, nihil suspicante, eisdem operis suffragium ferentibus, est rogatum ut sedens cum purpura et sceptro et illis insignibus regiis praeconi publico subiceretur, et imperante populo romano, qui etiam bello uictis regibus regna reddere consueuit, rex amicus nulla iniuria commemorata, nullis rebus repetitis, cum bonis omnibus publicaretur. 