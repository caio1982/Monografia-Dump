quod si in turpi reo patiendum non esset ut quicquam isti se minis profecisse arbitrarentur, quid faciendum uobis <in> m. fonteio arbitramini? de quo homine, iudices—iam enim mihi uideor hoc prope causa duabus actionibus perorata debere dicere—de quo uos homine ne ab inimicis quidem ullum fictum probrorum non modo crimen sed ne maledictum quidem audistis. ecquis umquam reus, praesertim in hac uitae ratione uersatus, in honoribus petendis, in potestatibus, in imperiis gerendis, sic accusatus est ut  nullum probrum, nullum facinus, nulla turpitudo quae a libidine aut a petulantia aut ab audacia nata esset, ab accusatore obiceretur, si non uera, at ficta cum aliqua ratione ac suspicione? m. aemilium scaurum, summum nostrae ciuitatis uirum, scimus accusatum a m. bruto. exstant orationes, ex quibus intellegi potest multa in illum ipsum scaurum esse dicta, falso; quis negat? uerum tamen ab inimico dicta et obiecta. quam multa m'. aquilius audiuit in suo iudicio, quam multa l. cotta, denique p. rutilius! qui, etsi damnatus est, mihi uidetur tamen inter uiros optimos atque innocentissimos esse numerandus. ille igitur ipse homo sanctissimus ac temperantissimus multa audiuit in sua causa quae ad suspicionem stuprorum ac libidinum pertinerent. exstat oratio hominis, ut opinio mea fert, nostrorum hominum longe ingeniosissimi atque eloquentissimi, c. gracchi; qua in oratione permulta in l. pisonem turpia ac flagitiosa dicuntur. at in quem uirum! qui tanta uirtute atque integritate fuit ut etiam illis optimis temporibus, cum hominem inuenire nequam neminem posses, solus tamen frugi nominaretur. quem cum in contionem gracchus uocari iuberet et uiator quaereret, quem pisonem, quod erant plures: 'cogis me,' inquit, 'dicere inimicum meum frugi.' is igitur uir quem ne inimicus quidem satis in appellando significare poterat, nisi ante laudasset, qui uno cognomine declarabatur non modo quis esset sed etiam qualis esset, tamen in falsam atque iniquam probrorum insimulationem uocabatur; m. fonteius ita duabus actionibus accusatus est ut obiectum nihil sit quo significari uestigium libidinis, petulantiae, crudelitatis, au daciae possit; non modo nullum facinus huius protulerunt sed ne dictum quidem aliquod reprehenderunt. quod si aut quantam uoluntatem habent ad hunc opprimendum aut quantam ad male dicendum licentiam, tantum haberent aut <ad> ementiendum animi aut ad fingendum ingeni, non meliore fortuna ad probra non audienda m. fonteius quam illi de quibus antea commemoraui fuisset. frugi igitur hominem, iudices, frugi, inquam, et in omnibus uitae partibus moderatum ac temperantem, plenum pudoris, plenum offici, plenum religionis uidetis positum in uestra fide ac potestate, atque ita ut commissus sit fidei, permissus potestati. 