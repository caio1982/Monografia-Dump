o nomen dulce libertatis! o ius eximium nostrae ciuitatis! o lex porcia legesque semproniae! o grauiter desiderata et aliquando reddita plebi romanae tribunicia potestas! hucine tandem haec omnia reciderunt ut ciuis romanus in prouincia populi romani, in oppido foederatorum, ab eo qui beneficio populi romani fascis et securis  haberet deligatus in foro uirgis caederetur? quid? cum ignes ardentesque laminae ceterique cruciatus admouebantur, si te illius acerba imploratio et uox miserabilis non inhibebat, ne ciuium quidem romanorum qui tum aderant fletu et gemitu maximo commouebare? in crucem tu agere ausus es quemquam qui se ciuem romanum esse diceret? nolui tam uehementer agere hoc prima actione, iudices, nolui; uidistis enim ut animi multitudinis in istum dolore et odio et communis periculi metu concitarentur. statui egomet mihi tum modum et orationi meae et c. numitorio, equiti romano, primo homini, testi meo; et glabrionem id quod sapientissime fecit facere laetatus sum, ut repente consilium in medio testimonio dimitteret. etenim uerebatur ne populus romanus ab isto eas poenas ui repetisse uideretur, quas ueritus esset ne iste legibus ac uestro iudicio non esset persoluturus. nunc quoniam iam exploratum est omnibus quo loco causa tua sit et quid de te futurum sit, sic tecum agam. gauium istum, quem repentinum speculatorem fuisse dicis, ostendam in lautumias syracusis a te esse coniectum, neque id solum ex litteris ostendam syracusanorum, ne possis dicere me, quia sit aliqui in litteris gauius, hoc fingere et eligere nomen, ut hunc illum esse possim dicere, sed ad arbitrium tuum testis dabo qui istum ipsum syracusis abs te in lautumias coniectum esse dicant. producam etiam consanos municipes illius ac necessarios, qui te nunc sero doceant, iudices non sero, illum p. gauium quem tu in crucem egisti ciuem romanum et municipem consanum, non speculatorem fugitiuorum fuisse.  