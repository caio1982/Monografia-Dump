[m. tulli ciceronis] [ad herennium] [libri sex] liber primus  etsi [in] negotiis familiaribus i<n>pediti uix satis otium studio suppeditare possumus et id ipsum, quod datur otii, libentius in philosophia consumere consueuimus, tamen tua nos, gai herenni, uoluntas commouit, ut de ratione dicendi conscriberemus, ne aut tua causa noluisse aut fugisse nos laborem putares. et eo studiosius hoc negotium suscepimus, quod te non sine causa uelle cognoscere r<h>etoricam intell<e>gebamus: non enim in se parum fructus habet copia dicendi et commoditas orationis, si recta intell<e>gentia et definita animi moderatione gubernetur. quas ob res illa, quae graeci scriptores inanis a<d>rogantiae causa sibi a<d>sumpserunt, rel<i>quimus. nam illi, ne parum multa scisse uiderentur, ea conquisierunt, quae nihil a<d>tinebant, ut ars difficilior cognitu putaretur, nos autem ea, quae uidebantur ad rationem dicendi pertinere, sumpsimus. non enim spe quaestus aut gloria commoti uenimus ad scribendum, quemadmodum ceteri, sed ut industria nostra tuae morem geramus uoluntati. nunc, ne nimium longa sumatur oratio, de re  dicere incipiemus, [sed] si te unum illud monuerimus, artem sine a<d>siduitate dicendi non multum iuuare, ut intellegas hanc rationem praeceptionis ad exercitationem a<d>commodari oportere. 