at enim sulla legem tulit. ut nihil de illo tempore, nihil de calamitate rei publicae querar, hoc tibi respondeo, ascripsisse eundem sullam in eadem lege: ' si quid ius non esset rogarier, eius ea lege nihilum rogatum .' quid est quod ius non sit, quod populus iubere aut uetare  non possit? ut ne longius abeam, declarat ista ascriptio esse aliquid; nam, nisi esset, hoc in omnibus legibus non ascriberetur. sed quaero <de> te, putesne, si populus iusserit me tuum aut te meum seruum esse, id iussum ratum atque firmum futurum. perspicis hoc nihil esse et fateris; qua in re primum illud concedis, non quicquid populus iusserit, ratum esse oportere; deinde nihil rationis adfers quam ob rem, si libertas adimi nullo modo possit, ciuitas possit. nam et eodem modo de utraque re traditum nobis est, et, si semel ciuitas adimi potest, retineri libertas non potest. qui enim potest iure quiritium liber esse is qui in numero quiritium non est? atque ego hanc adulescentulus causam cum agerem contra hominem disertissimum nostrae ciuitatis, <c.> cottam, probaui. cum arretinae mulieris libertatem defenderem et cotta  x uiris religionem iniecisset non posse nostrum sacramentum iustum iudicari, quod arretinis adempta ciuitas esset, et ego uehementius contendissem ciuitatem adimi non posse,  x uiri prima actione non iudicauerunt; postea re quaesita et deliberata sacramentum nostrum iustum iudicauerunt. atque hoc et contra dicente cotta et sulla uiuo iudicatum est. iam uero in ceteris rebus ut omnes qui in eadem causa sunt et lege agant et suum ius persequantur, et omni iure ciuili sine cuiusquam aut magistratus aut iudicis aut periti hominis aut imperiti dubitatione utantur, quid ego commemorem? dubium esse nemini uestrum certo <scio>.  