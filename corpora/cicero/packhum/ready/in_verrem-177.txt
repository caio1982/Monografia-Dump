itaque hoc nefario scelere concepto nihil postea tota in sicilia neque sacri neque religiosi duxit esse; ita sese in ea prouincia per triennium gessit ut ab isto non solum hominibus uerum etiam dis immortalibus bellum indictum putaretur. segesta est oppidum peruetus in sicilia, iudices, quod ab aenea fugiente a troia atque in haec loca ueniente conditum esse demonstrant. itaque segestani non solum perpetua societate atque amicitia, uerum etiam cognatione se cum populo romano coniunctos esse arbitrantur. hoc quondam oppidum, cum illa ciuitas cum poenis suo nomine ac sua sponte bellaret, a carthaginiensibus ui captum atque deletum est, omniaque quae ornamento urbi esse possent carthaginem sunt ex illo loco deportata. fuit apud segestanos ex aere dianae simulacrum, cum summa atque antiquissima praeditum religione tum singulari opere artificioque perfectum. hoc translatum carthaginem locum tantum hominesque mutarat, religionem quidem pristinam  conseruabat; nam propter eximiam pulchritudinem etiam hostibus digna quam sanctissime colerent uidebatur. aliquot saeculis post p. scipio bello punico tertio carthaginem cepit; qua in uictoria,—uidete hominis uirtutem et diligentiam, ut et domesticis praeclarissimae uirtutis exemplis gaudeatis et eo maiore odio dignam istius incredibilem audaciam iudicetis,—conuocatis siculis omnibus, quod diutissime saepissimeque siciliam uexatam a carthaginiensibus esse cognorat, iubet omnia conquiri; pollicetur sibi magnae curae fore ut omnia ciuitatibus, quae cuiusque fuissent, restituerentur. tum illa quae quondam erant himera sublata, de quibus antea dixi, thermitanis sunt reddita, tum alia gelensibus, alia agrigentinis, in quibus etiam ille nobilis taurus, quem crudelissimus omnium tyrannorum phalaris habuisse dicitur, quo uiuos supplici causa demittere homines et subicere flammam solebat. quem taurum cum scipio redderet agrigentinis, dixisse dicitur aequum esse illos cogitare utrum esset agrigentinis utilius, suisne seruire anne populo romano obtemperare, cum idem monumentum et domesticae crudelitatis et nostrae mansuetudinis haberent. 