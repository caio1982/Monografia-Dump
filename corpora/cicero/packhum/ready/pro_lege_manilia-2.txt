mithridates autem omne reliquum tempus non ad obliuionem ueteris belli sed ad comparationem noui contulit. qui postea, cum maximas aedificasset ornassetque classis exercitusque permagnos quibuscumque ex gentibus potuisset comparasset et se bosphoranis, finitimis suis, bellum inferre simularet, usque in hispaniam legatos ac litteras misit ad eos duces quibuscum tum bellum gerebamus, ut, cum duobus in locis disiunctissimis maximeque diuersis uno consilio a binis hostium copiis bellum terra marique gereretur, uos ancipiti contentione districti de imperio dimicaretis. sed tamen alterius partis periculum, sertorianae atque hispaniensis, quae multo plus firmamenti ac roboris habebat, cn. pompei diuino consilio ac singulari uirtute depulsum est; in altera parte ita res ab l. lucullo, summo uiro, est administrata ut initia illa rerum gestarum magna atque praeclara non felicitati eius sed uirtuti, haec autem extrema quae nuper acciderunt non culpae sed fortunae tribuenda esse uideantur. sed de lucullo dicam alio loco, et ita dicam, quirites, ut neque uera laus ei detracta oratione mea neque falsa adficta esse uideatur; de uestri imperi dignitate atque gloria, quoniam is est exorsus orationis meae, uidete quem uobis animum suscipiendum putetis.   maiores nostri saepe pro mercatoribus aut nauiculariis nostris iniuriosius tractatis bella gesserunt; uos tot milibus ciuium romanorum uno nuntio atque uno tempore necatis quo tandem animo esse debetis? legati quod erant appellati superbius, corinthum patres uestri totius graeciae lumen exstinctum esse uoluerunt; uos eum regem inultum esse patiemini qui legatum populi romani consularem uinculis ac uerberibus atque omni supplicio excruciatum necauit? illi libertatem imminutam ciuium romanorum non tulerunt; uos ereptam uitam neglegetis? ius legationis uerbo uiolatum illi persecuti sunt; uos legatum omni supplicio interfectum relinquetis? uidete ne, ut illis pulcherrimum fuit tantam uobis imperi gloriam tradere, sic uobis turpissimum sit id quod accepistis tueri et conseruare non posse. 