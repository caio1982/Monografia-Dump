nisi forte quod apud publicanos gratiosus fuisti, in ea re spes te aliqua consolatur. quae gratia ne quid tibi prodesse posset ego mea diligentia perfeci; ut etiam obesse deberet tu tua sapientia curasti. etenim rem totam, iudices, breuiter cognoscite. in scriptura siciliae pro magistro est quidam l. carpinatius, qui et sui quaestus causa, et fortasse quod sociorum interesse arbitrabatur, bene penitus in istius familiaritatem sese dedit. is cum praetorem circum omnia fora sectaretur neque ab eo umquam discederet, in eam iam uenerat [familiaritatem] consuetudinem[que] in uendendis istius decretis et iudiciis transigendisque negotiis, ut prope alter timarchides numeraretur; hoc erat etiam capitalior, quod idem pecunias iis qui ab isto aliquid mercabantur faenori dabat. ea autem faeneratio erat eius modi, iudices, ut etiam is quaestus huic cederet; nam quas pecunias ferebat iis expensas quibuscum contrahebat, eas aut scribae istius aut timarchidi aut etiam isti ipsi referebat acceptas. idem praeterea pecunias istius extraordinarias grandis suo nomine faenerabatur. hic primo carpinatius, antequam in istius familiaritatem tantam peruenisset, aliquotiens ad socios litteras de istius iniuriis miserat; canuleius uero, qui in portu syracusis operas dabat, furta quoque istius permulta nominatim ad socios perscripserat, ea quae sine portorio syracusis erant exportata; portum autem et scripturam eadem societas habebat. ita factum est ut essent permulta quae ex societatis litteris dicere in istum et  proferre possemus. uerum accidit ut carpinatius, qui iam cum isto summa consuetudine, praeterea re ac ratione coniunctus esset, crebras postea litteras ad socios de istius summis officiis in rem communem beneficiisque mitteret. etenim cum iste omnia quaecumque carpinatius postulabat facere ac decernere solebat, tum ille etiam plura scribebat ad socios, ut, si posset, quae antea scripserat, ea plane exstingueret. ad extremum uero, cum iste iam decedebat, eius modi litteras ad eos misit: ut huic frequentes obuiam prodirent, gratias agerent, facturos se si quid imperasset studiose pollicerentur. itaque socii fecerunt uetere instituto publicanorum, non quo istum ullo honore dignum arbitrarentur, sed quod sua interesse putabant se memores gratosque existimari: gratias isti egerunt, carpinatium saepe ad se de eius officiis litteras misisse dixerunt. iste cum respondisset ea se libenter fecisse operasque carpinati magno opere laudasset, dat amico suo cuidam negotium, qui tum magister erat eius societatis, ut diligenter caueret atque prospiceret ne quid esset in litteris sociorum quod contra caput suum aut existimationem ualere posset. itaque ille multitudine sociorum remota decumanos conuocat, rem defert. statuunt illi atque decernunt ut eae litterae quibus existimatio c. uerris laederetur remouerentur, operaque daretur ne ea res c. uerri fraudi esse posset. si ostendo hoc decreuisse decumanos, si planum facio hoc decreto remotas esse litteras, quid exspectatis amplius? possumne magis rem iudicatam adferre, magis reum condemnatum in iudicium adducere? at quorum iudicio condemnatum! nempe eorum quos ii qui seueriora iudicia desiderant  arbitrantur res iudicare oportere [publicanorum iudicio]; quos uidelicet nunc populus iudices poscit, de quibus, ut eos iudices habeamus, legem ab homine non nostri generis, non ex equestri loco profecto, sed nobilissimo promulgatam uidemus; decumani, hoc est principes et quasi senatores publicanorum, remouendas de medio litteras censuerunt. habeo ex iis qui adfuerunt quos producam, quibus hoc committam, homines honestissimos ac locupletissimos, istos ipsos principes equestris ordinis, quorum splendore uel maxime istius qui legem promulgauit oratio et causa nititur. uenient in medium, dicent quid statuerint; profecto, si recte homines noui, non mentientur; litteras enim communis de medio remouere potuerunt, fidem suam et religionem remouere non possunt. ergo equites romani, qui te suo iudicio condemnarunt, horum iudicio condemnari noluerunt: uos nunc utrum illorum iudicium an uoluntatem sequi malitis, considerate. 