c .  iii non .  sept .   51  in castris ad iconium m. cicero [imp.] s. d. m. catoni cum ad me legati missi ab antiocho commageno uenissent in castra ad iconium a. d. iii non. sept. iique mihi nuntiassent regis parthorum filium, quocum esset nupta regis armeniorum soror, ad euphratem cum maximis parthorum copiis multarumque praeterea gentium magna manu uenisse euphratemque iam transire coepisse dicique armenium regem in cappadociam impetum esse facturum, putaui pro nostra necessitudine me hoc ad te scribere oportere.  publice propter duas causas nihil scripsi, quod et ipsum commagenum legati dicebant ad senatum statim nuntios  litterasque misisse et existimabam m. bibulum pro consule, qui circiter id. sext. ab epheso in syriam nauibus profectus erat, quod secundos uentos habuisset, iam in prouinciam suam peruenisse; cuius litteris omnia certiora perlatum iri ad senatum putabam. mihi ut in eius modi re tantoque bello maximae curae est ut, quae copiis et opibus tenere uix possumus, ea mansuetudine et continentia nostra, sociorum fidelitate teneamus. tu uelim, ut consuesti, nos absentis diligas et defendas.