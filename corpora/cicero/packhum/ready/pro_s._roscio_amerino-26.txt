uenit in decem primis legatus in castra capito. <uos> totam uitam naturam moresque hominis ex ipsa legatione cognoscite. nisi intellexeritis, iudices, nullum esse officium, nullum ius tam sanctum atque integrum quod non eius scelus atque perfidia uiolarit et imminuerit, uirum optimum esse eum iudicatote. impedimento est quo minus de his rebus sulla doceatur, ceterorum legatorum consilia et uoluntatem chrysogono enuntiat, monet ut prouideat ne palam res agatur, ostendit, si sublata sit uenditio bonorum, illum pecuniam grandem amissurum, sese capitis periculum aditurum; illum acuere, hos qui simul erant missi fallere, illum identidem monere ut caueret, hisce insidiose spem falsam ostendere, cum illo contra hos inire consilia, horum consilia illi enuntiare, cum illo partem suam depecisci, hisce  aliqua fretus mora semper omnis aditus ad sullam intercludere. postremo isto hortatore, auctore, intercessore ad sullam legati non adierunt; istius fide ac potius perfidia decepti, id quod ex ipsis cognoscere poteritis, si accusator uoluerit testimonium eis denuntiare, pro re certa spem falsam domum rettulerunt. in priuatis rebus si qui rem mandatam non modo malitiosius gessisset sui quaestus aut commodi causa uerum etiam neglegentius, eum maiores summum admisisse dedecus existimabant. itaque mandati constitutum est iudicium non minus turpe quam furti, credo, propterea quod quibus in rebus ipsi interesse non possumus, in eis operae nostrae uicaria fides amicorum supponitur; quam qui laedit, oppugnat omnium commune praesidium et, quantum in ipso est, disturbat uitae societatem. non enim possumus omnia per nos agere; alius in alia est re magis utilis. idcirco amicitiae comparantur ut commune commodum mutuis officiis gubernetur. quid recipis mandatum, si aut neglecturus aut ad tuum commodum conuersurus es? cur mihi te offers ac meis commodis officio simulato officis et obstas? recede de medio; per alium transigam. suscipis onus offici quod te putas sustinere posse; quod maxime uidetur graue eis qui minime ipsi leues sunt. ergo idcirco turpis haec culpa est, quod duas res sanctissimas uiolat, amicitiam et fidem. nam neque mandat quisquam fere nisi amico neque credit nisi ei quem fidelem putat. perditissimi est igitur hominis simul et amicitiam dissoluere et fallere eum qui laesus non esset, nisi credidisset. itane est? in minimis rebus qui mandatum neglexerit, turpissimo iudicio condemnetur necesse est, in re tanta cum is cui fama mortui, fortunae uiui commendatae sunt atque concreditae, ignominia mortuum, <inopia uiuum> adfecerit, is inter honestos homines  atque adeo inter uiuos numerabitur? in minimis priuatisque rebus etiam neglegentia in crimen mandati iudiciumque infamiae uocatur, propterea quod, si recte fiat, illum neglegere oporteat qui mandarit non illum qui mandatum receperit; in re tanta quae publice gesta atque commissa sit qui non neglegentia priuatum aliquod commodum laeserit sed perfidia legationis ipsius caerimoniam polluerit maculaque adfecerit, qua is tandem poena adficietur aut quo iudicio damnabitur? si hanc ei rem priuatim sex. roscius mandauisset ut cum chrysogono transigeret atque decideret, inque eam rem fidem suam, si quid opus esse putaret, interponeret, ille qui sese facturum recepisset, nonne, si ex eo negotio tantulum in rem suam conuertisset, damnatus per arbitrum et rem restitueret et honestatem omnem amitteret? nunc non hanc ei rem sex. roscius mandauit sed, id quod multo grauius est, ipse sex. roscius cum fama uita bonisque omnibus a decurionibus publice <t.> roscio mandatus est; et ex eo t. roscius non paululum nescio quid in rem suam conuertit sed hunc funditus euertit bonis, ipse tria praedia sibi depectus est, uoluntatem decurionum ac municipum omnium tantidem quanti fidem suam fecit. 