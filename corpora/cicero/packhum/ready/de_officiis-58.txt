itaque, ut sine ullo errore diiudicare possimus, si quando cum illo, quod honestum intellegimus, pugnare id uidebitur, quod appellamus utile, formula quaedam constituenda est; quam si sequemur in comparatione rerum, ab officio numquam recedemus. erit autem haec formula stoicorum rationi disciplinaeque maxime consentanea; quam quidem his libris propterea sequimur, quod, quamquam et a ueteribus academicis et a peripateticis uestris, qui quondam idem erant, qui academici, quae honesta sunt, anteponuntur iis, quae uidentur utilia, tamen splendidius haec ab eis disserentur, quibus, quicquid honestum est idem utile uidetur nec utile quicquam, quod non honestum, quam ab iis, quibus et honestum aliquid non utile aut utile non honestum. nobis autem nostra academia magnam licentiam dat, ut, quodcumque maxime probabile occurrat, id nostro iure liceat defendere. sed redeo ad formulam.—detrahere igitur alteri aliquid et hominem hominis incommodo suum commodum augere magis est contra naturam quam mors, quam paupertas, quam dolor, quam cetera, quae possunt aut corpori accidere aut rebus externis. nam principio tollit conuictum humanum et societatem. si enim sic erimus adfecti, ut propter suum quisque emolumentum spoliet aut uiolet alterum, disrumpi necesse est eam, quae maxime est secundum naturam, humani generis societatem. ut, si unum quodque membrum  sensum hunc haberet, ut posse putaret se ualere, si proximi membri ualitudinem ad se traduxisset, debilitari et interire totum corpus necesse esset, sic, si unus quisque nostrum ad se rapiat commoda aliorum detrahatque quod cuique possit, emolumenti sui gratia, societas hominum et communitas euertatur necesse est. nam sibi ut quisque malit, quod ad usum uitae pertineat, quam alteri adquirere, concessum est non repugnante natura, illud natura non patitur, ut aliorum spoliis nostras facultates, copias, opes augeamus. neque uero hoc solum natura, id est iure gentium, sed etiam legibus populorum, quibus in singulis ciuitatibus res publica continetur, eodem modo constitutum est, ut non liceat sui commodi causa nocere alteri. hoc enim spectant leges, hoc uolunt, incolumem esse ciuium coniunctionem; quam qui dirimunt, eos morte, exsilio, uinclis, damno coercent. atque hoc multo magis efficit ipsa naturae ratio, quae est lex diuina et humana; cui parere qui uelit,—omnes autem parebunt, qui secundum naturam uolent uiuere—numquam committet, ut alienum appetat, et id, quod alteri detraxerit, sibi adsumat. etenim multo magis est secundum naturam excelsitas animi et magnitudo itemque comitas, iustitia, liberalitas quam uoluptas, quam uita, quam diuitiae; quae quidem contemnere et pro nihilo ducere comparantem cum utilitate communi magni animi et excelsi est. [¹⁷detrahere autem de altero sui commodi causa magis est contra naturam quam mors, quam dolor, quam cetera generis eiusdem.]¹⁷ itemque magis est secundum  naturam, pro omnibus gentibus, si fieri possit, conseruandis aut iuuandis, maximos labores molestiasque suscipere imitantem herculem illum, quem hominum fama beneficiorum memor in concilio caelestium conlocauit quam uiuere in solitudine non modo sine ullis molestiis sed etiam in maximis uoluptatibus, abundantem omnibus copiis, ut excellas etiam pulchritudine et uiribus. quocirca optimo quisque et splendidissimo ingenio longe illam uitam huic anteponit. ex quo efficitur, hominem naturae oboedientem homini nocere non posse. deinde qui alterum uiolat, ut ipse aliquid commodi consequatur, aut nihil existimat se facere contra naturam aut magis fugienda censet mortem, paupertatem, dolorem, amissionem etiam liberorum, propinquorum, amicorum, quam facere cuiquam iniuriam. si nihil existimat contra naturam fieri hominibus uiolandis, quid cum eo disseras, qui omnino hominem ex homine tollat? sin fugiendum id quidem censet, sed multo illa peiora, mortem, paupertatem, dolorem, errat in eo, quod ullum aut corporis aut fortunae uitium uitiis animi grauius existimat. ergo unum debet esse omnibus propositum, ut eadem sit utilitas uniuscuiusque et uniuersorum; quam si ad se quisque rapiet, dissoluetur omnis humana consortio. 