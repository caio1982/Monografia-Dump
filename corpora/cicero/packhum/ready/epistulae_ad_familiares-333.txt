in .   44  romae cicero s. d. acilio sumpsi hoc mihi pro tua in me obseruantia, quam penitus perspexi quam diu brundisii fuimus, ut ad te familiariter et quasi pro meo iure scriberem si quae res esset de qua ualde laborarem.  m'. curius, qui patris negotiatur, ita mihi familiaris est ut nihil possit esse coniunctius. multa illius in me officia, multa in illum mea, quodque maximum est, summus inter  nos amor et mutuus. quae cum ita sint, si ullam in amicitia mea spem habes, si ea quae in me officia et studia brundisii contulisti uis mihi etiam gratiora efficere, quamquam sunt gratissima, si me a tuis omnibus amari uides, hoc mihi da atque largire, ut m'. curium sartum et tectum, ut aiunt, ab omnique incommodo, detrimento, molestia sincerum integrumque conserues. et ipse spondeo et omnes hoc tibi tui pro me recipient, ex mea amicitia et ex tuo in me officio maximum te fructum summamque uoluptatem esse capturum.  uale.