id .  iun .   44(?)  asturae <cicero attico sal.> l. antonio male sit, si quidem buthrotiis molestus est! ego testimonium composui quod cum uoles obsignabitur. nummos arpinatium, si l. fadius aedilis petet, uel omnis reddito. ego ad te alia epistula scripsi <de> hs  cx  quae statio curarentur. si ergo petet fadius, ei uolo reddi, praeter fadium nemini. apud †me item† puto depositum. id scripsi ad erotem ut redderet.  reginam odi. id me iure facere scit sponsor promissorum eius ammonius, quae quidem promissa[rum eius] erant φιλόλογα  et dignitatis meae, ut uel in contione dicere auderem. saran autem, praeterquam quod nefarium hominem, cognoui praeterea in me contumacem. semel eum omnino domi meae uidi; cum φιλοφρόνως ex eo quaererem quid opus esset, atticum se dixit quaerere. superbiam autem ipsius reginae, cum esset trans tiberim in hortis, commemorare sine magno dolore non possum. nihil igitur cum istis; nec tam animum me quam uix stomachum habere arbitrantur.  profectionem meam, ut uideo, erotis dispensatio impedit. nam cum ex reliquis quae non. apr. fecit abundare debeam, cogor mutuari, quodque ex istis fructuosis rebus receptum est, id ego ad illud fanum sepositum putabam. sed haec tironi mandaui, quem ob eam causam romam misi; te nolui impeditum impedire. cicero noster quo modestior est eo me magis commouet. ad me enim de hac re nihil scripsit ad quem nimirum potissimum debuit; scripsit hoc autem ad tironem, sibi post kal. apr. (sic enim annuum tempus confici) nihil datum esse. <scio> tibi pro tua natura semper placuisse teque existimasse id etiam ad dignitatem meam pertinere eum non modo perliberaliter a nobis sed etiam ornate cumulateque tractari. qua re uelim cures (nec tibi essem molestus, si per alium hoc agere possem) ut permutetur athenas quod sit in annuum sumptum ei. scilicet eros numerabit. eius rei causa tironem misi. curabis igitur et ad me si quid tibi de eo uidebitur scribes. 