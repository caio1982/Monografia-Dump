nam quid ego de q. lollio, iudices, dicam, equite romano spectato atque honesto? clara res est quam dicturus sum, tota sicilia celeberrima atque notissima. qui cum araret in aetnensi, cumque is ager apronio cum ceteris agris esset traditus, equestri uetere illa auctoritate et gratia fretus adfirmauit se decumanis plus quam deberet non daturum. refertur eius sermo ad apronium. enim uero iste ridere ac mirari lollium nihil de matrinio, nihil de ceteris rebus audisse. mittit ad hominem uenerios. hoc quoque attendite, apparitores a praetore adsignatos habuisse decumanum, si hoc mediocre argumentum uideri potest istum decumanorum nomine ad suos quaestus esse abusum. adducitur a ueneriis atque adeo attrahitur lollius, commodum cum apronius e palaestra redisset, et in triclinio quod in foro aetnae strauerat recubuisset. statuitur lollius in illo tempestiuo gladiatorum conuiuio. non mehercule haec quae loquor crederem, iudices, tametsi uulgo audieram, nisi mecum ipse senex, cum mihi atque huic uoluntati accusationis meae lacrimans gratias ageret, summa cum auctoritate esset locutus. statuitur, ut dico, eques romanus annos prope  lxxxx  natus in aproni conuiuio, cum interea apronius caput atque os suum unguento confricaret. 'quid est, lolli?' inquit; 'tu nisi malo coactus recte facere nescis?' homo quid ageret, taceret responderet, quid faceret denique illa aetate et auctoritate praeditus nesciebat. apronius interea cenam ac pocula poscebat; serui autem eius, qui et moribus isdem essent quibus dominus et eodem genere ac loco nati, praeter oculos lolli haec omnia ferebant. ridere conuiuae, cachinnare ipse apronius, nisi forte existimatis eum in uino  ac lu<do> non risisse qui nunc in periculo atque exitio suo risum tenere non possit. ne multa, iudices: his contumeliis scitote q. lollium coactum ad aproni leges condicionesque uenisse. lollius aetate et morbo impeditus ad testimonium dicendum uenire non potuit. quid opus est lollio? nemo hoc nescit, nemo tuorum amicorum, nemo abs te productus, nemo abs te interrogatus nunc se primum hoc dicet audire. m. lollius, filius eius, adulescens lectissimus, praesto est: huius uerba audietis. nam q. lollius, eius filius, qui calidium accusauit, adulescens et bonus et fortis et in primis disertus, cum his iniuriis contumeliisque commotus in siciliam esset profectus, in itinere occisus est. cuius mortis causam fugitiui sustinent, re quidem uera nemo in sicilia dubitat quin eo sit occisus quod habere clausa non potuerit sua consilia de uerre. iste porro non dubitabat quin is, qui alium antea studio adductus accusasset, sibi aduenienti praesto esset futurus, cum esset parentis iniuriis et domestico dolore commotus. 