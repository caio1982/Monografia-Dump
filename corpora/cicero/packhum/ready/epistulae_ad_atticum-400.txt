xi kal .  iun .   44   ( § 1)  in arpinati <cicero attico sal.> xi  kal. accepi <in arpi>nati duas epistulas tuas, quibus duabus meis respondisti; una erat  xu  kal., altera  xii  data. ad superiorem igitur prius. accurres in tusculanum, ut scribis; quo me  ui  kal. uenturum arbitrabar. quod scribis parendum uictoribus, non mihi quidem, cui sunt multa potiora. nam illa quae recordaris lentulo et marcello consulibus acta a me in aede apollinis, nec causa eadem est nec simile tempus, praesertim cum marcellum scribas aliosque discedere. erit igitur nobis coram odorandum et constituendum tutone romae esse possimus. noui conuentus habitatores sane mouent; in magnis enim uersamur angustiis. etsi ista parui pendimus, qui uel maiora contemnimus. caluae testamentum cognoui, hominis turpis ac sordidi. tabula demonici quod tibi curae est gratum. de ma<n>l<i>o scripsi iam pridem ad dolabellam accuratissime, modo redditae litterae sint. eius causa et cupio et debeo.  uenio ad propiorem. cognoui de alexione quae desiderabam. hirtius est tuus. antonio quam iam est uolo peius esse. de  quinto filio, ut scribis, ἅλις. de patre coram agemus. brutum omni re qua possum cupio iuuare; cuius de oratiuncula idem te quod me sentire uideo. sed parum intellego quid me uelis scribere quasi a bruto habita oratione, cum ille ediderit. qui tandem conuenit? an sic ut in tyrannum iure optimo caesum? multa dicentur, multa scribentur a nobis, sed alio modo et tempore. de sella caesaris bene tribuni; praeclaros etiam  xiiii ordines! brutum apud me fuisse gaudeo, modo et libenter fuerit et sat diu.