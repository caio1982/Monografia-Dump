c .  med .  ian .   45  romae m. cicero s. d. c. cassio puto te iam suppudere quem haec tertia iam epistula ante oppressit quam tu scidam aut litteram. sed non urgeo; longiores enim <ex>spectabo, uel potius exigam. ego, si semper haberem cui darem, uel ternas in hora darem. fit enim nescio qui ut quasi coram adesse uideare cum scribo aliquid ad te, neque id κατ’ εἰδ<ώλ>ων φαντασίας, ut dicunt tui amici noui, qui putant etiam διανοητικὰς φαντασίας spectris catianis excitari. nam, ne te fugiat, catius insuber Ἐπικούρειος, qui nuper est mortuus, quae ille gargettius et iam ante democritus εἴδωλα, hic spectra nominat. his autem spectris etiam si oculi possent feriri, quod <pup>ulis ipsa incurrunt, animus qui possit ego non uideo; doceas tu me oportebit cum saluus ueneris. in meane potestate ut sit spectrum tuum, ut, simul ac mihi collibitum sit de te cogitare, illud occurrat? neque solum de te, qui mihi haeres in medullis, sed si insulam britanniam coepero cogitare, eius εἴδωλον mihi aduolabit ad pectus?  sed haec posterius; tempto enim te quo animo accipias. si enim stomachabere et moleste feres, plura dicemus postu labimusque ex qua αἱρέσει 'ui hominibus armatis' deiectus sis in eam restituare. in hoc interdicto non solet addi 'in hoc anno'. qua re, si iam biennium aut triennium est cum uirtuti nuntium remisisti delenitus illecebris uoluptatis, in integro res nobis erit.  quamquam quicum loquor? cum uno fortissimo uiro, qui, postea quam forum attigisti, nihil fecisti nisi plenissimum amplissimae dignitatis. in ista ipsa αἱρέσει metuo ne plus neruorum sit quam ego putaram si modo eam tu probas.  'qui <i>d tibi in mentem uenit?' inquies. quia nihil habebam aliud quod scriberem. de re publica enim nihil scribere possum. nec enim quod sentio libet scribere.