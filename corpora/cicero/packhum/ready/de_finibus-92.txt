uos autem, cato, quia uirtus, ut omnes fatemur, altissimum locum in homine et maxime excellentem tenet, et quod eos, qui sapientes sunt, absolutos et perfectos putamus, aciem animorum nostrorum uirtutis splendore praestringitis. in omni enim animante est summum aliquid atque optimum, ut in equis, in canibus, quibus tamen et dolore uacare opus est et ualere; sic igitur in homine perfectio ista in eo potissimum, quod est optimum, id est in uirtute, laudatur. itaque mihi non satis uidemini considerare quod iter sit naturae quaeque progressio. non enim, quod facit in frugibus, ut, cum ad spicam perduxerit ab herba, relinquat et pro nihilo habeat herbam, idem facit in homine, cum eum ad rationis habitum perduxit. semper enim ita adsumit aliquid, ut ea, quae prima dederit, non deserat. itaque sensibus rationem adiunxit et ratione effecta sensus non reliquit. ut si cultura uitium, cuius hoc munus est, ut efficiat, ut uitis cum partibus suis omnibus quam optime se habeat—, sed sic intellegamus—licet enim, ut uos quoque soletis, fingere aliquid docendi causa—: si igitur illa cultura uitium in uite insit ipsa, cetera, credo, uelit, quae ad colendam uitem attinebunt, sicut antea, se autem omnibus uitis partibus praeferat statuatque nihil esse melius in uite quam se. similiter sensus, cum accessit ad naturam, tuetur illam quidem,  sed etiam se tuetur; cum autem assumpta ratio est, tanto in dominatu locatur, ut omnia illa prima naturae huius tutelae subiciantur. itaque non discedit ab eorum curatione, quibus praeposita uitam omnem debet gubernare, ut mirari satis istorum inconstantiam non possim. naturalem enim appetitionem, quam uocant ὁρμήν, itemque officium, ipsam etiam uirtutem tuentem uolunt esse earum rerum, quae secundum naturam sunt. cum autem ad summum bonum uolunt peruenire, transiliunt omnia et duo nobis opera pro uno relinquunt, ut alia sumamus, alia expetamus, potius quam uno fine utrumque concluderent. 