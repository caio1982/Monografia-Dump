46 cicero seruio s. l. mescinius ea mecum necessitudine coniunctus est quod mihi quaestor fuit; sed hanc causam, quam ego, ut a maiori bus accepi, semper grauem duxi, fecit uirtute et humanitate sua iustiorem. itaque eo sic utor ut nec familiarius ullo nec libentius.  is, quamquam confidere uidebatur te sua causa quae honeste posses libenter esse facturum, magnum esse tamen sperauit apud te meas quoque litteras <pondus habituras>. id cum ipse ita iudicabat tum pro familiari consuetudine saepe ex me audierat quam suauis esset inter nos et quanta coniunctio.  peto igitur a te, tanto scilicet studio quanto intellegis debere me petere pro homine tam mihi necessario et tam familiari, ut eius negotia quae sunt in achaia ex eo quod heres est m. mindio, fratri suo, qui eli<de> negotiatus est, explices et expedias cum iure et potestate quam habes tum etiam auctoritate et consilio tuo. sic enim praescripsimus iis quibus ea negotia mandauimus, ut omnibus in rebus quae in aliquam controuersiam uocarentur te arbitro et, quod commodo tuo fieri posset, te disceptatore uterentur. id ut honoris mei causa suscipias uehementer te etiam atque etiam rogo.  illud praeterea, si non alienum tua dignitate putabis esse, feceris mihi pergratum, si qui difficiliores erunt, ut rem sine controuersia confici nolint, si eos, quoniam cum senatore res est, romam reieceris. quod quo minore dubitatione facere possis, litteras ad te a m. lepido consule, non quae te aliquid iuberent (neque enim id tuae dignitatis esse arbitramur) sed quodam modo quasi commendaticias, sumpsimus.  scriberem quam id beneficium bene apud mescinium positurus esses nisi et te scire confiderem et mihi peterem. sic enim uelim existimes, non minus me de illius re laborare quam ipsum de sua. sed cum illum studeo quam facillime ad suum peruenire tum illud laboro, ut non minimum hac mea commendatione se consecutum arbitretur. 