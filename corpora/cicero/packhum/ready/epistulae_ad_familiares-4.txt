c .  non .  febr .   56 <m. cicero s. d. p. lentulo pro cos.> tametsi mihi nihil fuit optatius quam ut primum abs te ipso, deinde a ceteris omnibus quam gratissimus erga te esse cognoscerer, tamen adficior summo dolore eius modi tempora post tuam profectionem consecuta esse ut et meam et ceterorum erga te fidem et beneuolentiam absens experirere. te uidere et sentire eandem fidem esse hominum in tua dignitate quam ego in mea salute sum expertus ex tuis litteris intellexi. nos cum maxime consilio, studio, labore, gratia de causa regia niteremur, subito exorta est nefaria catonis promulgatio quae nostra studia impediret et animos a minore cura ad summum timorem traduceret. sed tamen, in eius <modi> perturbatione rerum quamquam omnia sunt metuenda,  nihil magis quam perfidiam timemus; et catoni quidem, quoquo modo se res habet, profecto resistemus.  de alexandrina re causaque regia tantum habeo polliceri, me tibi absenti tuisque praesentibus cumulate satis facturum. sed uereor ne aut eripiatur causa regia nobis aut deseratur; quorum utrum minus uelim, non facile possum existimare. sed, si res coget, est quiddam tertium, quod neque selicio nec mihi displicebat, ut neque iacere re[ge]m pateremur nec nobis repugnantibus ad eum deferri ad quem prope iam delata existimatur. a nobis agentur omnia diligenter ut neque, si quid obtineri poterit, non contendamus nec, si quid non obtinuerimus, repulsi esse uideamur.  tuae sapientiae magnitudinisque animi est omnem amplitudinem et dignitatem tuam in uirtute atque in rebus gestis tuis atque in tua grauitate positam existimare; si quid ex iis rebus quas tibi fortuna largita est non nullorum hominum perfidia detraxerit, id maiori illis fraudi quam tibi futurum. a me nullum tempus praetermittitur de tuis rebus et agendi et cogitandi. utor ad omnia q. selicio; neque enim prudentiorem quemquam ex tuis neque fide maiore esse iudico neque amantiorem tui.