et quoniam legationis tuae facta mentio est, uolo audire de te quo tandem senatus consulto legatus sis. de gestu intellego quid respondeas: tua lege, dicis. esne igitur patriae certissimus parricida? spectarasne id, ut patres conscripti ex re publica funditus tollerentur? ne hoc quidem senatui relinquebas, quod nemo umquam ademit, ut legati ex eius ordinis auctoritate legarentur? adeone tibi sordidum consilium publicum uisum est, adeo adflictus senatus, adeo misera et prostrata res publica ut non nuntios pacis ac belli, non oratores, non interpretes, non bellici consili auctores, non ministros muneris prouincialis senatus more maiorum deligere posset? eripueras senatui prouinciae decernendae potestatem, imperatoris deligendi iudicium, aerari dispensationem: quae numquam sibi populus romanus appetiuit, qui numquam senatui summi consili gubernationem auferre conatus est. age, factum est horum aliquid in aliis: raro, sed tamen factum est ut populus deligeret imperatorem: quis legatos umquam audiuit sine senatus consulto? ante te nemo, post continuo fecit idem in duobus prodigiis  rei publicae clodius; quo etiam maiore es malo mactandus, quod non solum facto tuo sed etiam exemplo rem publicam uulnerasti, neque tantum ipse es improbus sed etiam alios docere uoluisti. ob hasce omnis res sciasne te seuerissimorum hominum sabinorum, fortissimorum uirorum marsorum et paelignorum, tribulium tuorum, iudicio notatum, nec post romam conditam praeter te tribulem quemquam tribum sergiam perdidisse?  atque illud etiam audire <de> te cupio, qua re, cum ego legem de ambitu tulerim ex senatus consulto, tulerim sine ui, tulerim saluis auspiciis, tulerim salua lege aelia et fufia, tu eam esse legem non putes, praesertim cum ego legibus tuis, quoquo modo latae sunt, paream; cum mea lex dilucide uetet  biennio quo quis petat petiturusue sit gladiatores dare nisi ex testamento praestituta die , quae tanta in te sit amentia ut in ipsa petitione gladiatores audeas dare? num quem putes illius tui certissimi gladiatoris similem tribunum plebis posse reperiri qui se interponat quo minus reus mea lege fias? 