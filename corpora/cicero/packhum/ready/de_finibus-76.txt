pertinere autem ad rem arbitrantur intellegi natura fieri ut liberi a parentibus amentur. a quo initio profectam communem humani generis societatem persequimur. quod primum intellegi debet figura membrisque corporum, quae ipsa declarant procreandi a natura habitam esse rationem. neque uero haec inter se congruere possent, ut natura et procreari uellet et diligi procreatos non curaret. atque etiam in bestiis uis na turae perspici potest; quarum in fetu et in educatione laborem cum cernimus, naturae ipsius uocem uidemur audire. quare <ut> perspicuum est natura nos a dolore abhorrere, sic apparet a natura ipsa, ut eos, quos genuerimus, amemus, inpelli. ex hoc nascitur ut etiam communis hominum inter homines naturalis sit commendatio, ut oporteat hominem ab homine ob id ipsum, quod homo sit, non alienum uideri. ut enim in membris alia sunt tamquam sibi nata, ut oculi, ut aures, alia etiam ceterorum membrorum usum adiuuant, ut crura, ut manus, sic inmanes quaedam bestiae sibi solum natae sunt, at illa, quae in concha patula pina dicitur, isque, qui enat e concha, qui, quod eam custodit, pinoteres uocatur in eandemque cum se recepit includitur, ut uideatur monuisse ut caueret, itemque formicae, apes, ciconiae aliorum etiam causa quaedam faciunt. multo haec coniunctius homines. itaque natura sumus apti ad coetus, concilia, ciuitates. mundum autem censent regi numine deorum, eumque esse quasi communem urbem et ciuitatem hominum et deorum, et unum quemque nostrum eius mundi esse partem; ex quo illud natura consequi, ut communem utilitatem nostrae anteponamus. ut enim leges omnium salutem singulorum saluti anteponunt, sic uir bonus et sapiens et legibus parens et ciuilis officii non ignarus utilitati omnium plus quam unius alicuius aut suae consulit. nec magis est uituperandus proditor patriae quam communis utilitatis aut salutis desertor propter suam utilitatem aut salutem. ex quo fit, ut laudandus is sit, qui mortem oppetat pro re publica, quod deceat cariorem nobis  esse patriam quam nosmet ipsos. quoniamque illa uox inhumana et scelerata ducitur eorum, qui negant se recusare quo minus ipsis mortuis terrarum omnium deflagratio consequatur—quod uulgari quodam uersu graeco pronuntiari solet—, certe uerum est etiam iis, qui aliquando futuri sint, esse propter ipsos consulendum. ex hac animorum affectione testamenta commendationesque morientium natae sunt. quodque nemo in summa solitudine uitam agere uelit ne cum infinita quidem uoluptatum abundantia, facile intellegitur nos ad coniunctionem congregationemque hominum et ad naturalem communitatem esse natos. inpellimur autem natura, ut prodesse uelimus quam plurimis in primisque docendo rationibusque prudentiae tradendis. itaque non facile est inuenire qui quod sciat ipse non tradat alteri; ita non solum ad discendum propensi sumus, uerum etiam ad docendum. atque ut tauris natura datum est ut pro uitulis contra leones summa ui impetuque contendant, sic ii, qui ualent opibus atque id facere possunt, ut de hercule et de libero accepimus, ad seruandum genus hominum natura incitantur. atque etiam iouem cum optimum et maximum dicimus cumque eundem salutarem, hospitalem, statorem, hoc intellegi uolumus, salutem hominum in eius esse tutela. minime autem conuenit, cum ipsi inter nos uiles neglectique simus, postulare ut diis inmortalibus cari simus et ab iis diligamur. quem ad modum igitur membris utimur prius, quam didicimus, cuius ea causa utilitatis habeamus, sic inter nos natura ad ciuilem communitatem coniuncti et consociati sumus. quod ni ita se haberet, nec iustitiae ullus esset nec bonitati locus. et quo modo hominum inter homines iuris esse uincula putant, sic homini nihil iuris esse cum bestiis. praeclare enim chrysippus, cetera nata esse hominum causa  et deorum, eos autem communitatis et societatis suae, ut bestiis homines uti ad utilitatem suam possint sine iniuria. quoniamque ea natura esset hominis, ut ei cum genere humano quasi ciuile ius intercederet, qui id conseruaret, eum iustum, qui migraret, iniustum fore. sed quem ad modum, theatrum cum commune sit, recte tamen dici potest eius esse eum locum, quem quisque occuparit, sic in urbe mundoue communi non aduersatur ius, quo minus suum quidque cuiusque sit. cum autem ad tuendos conseruandosque homines hominem natum esse uideamus, consentaneum est huic naturae, ut sapiens uelit gerere et administrare rem publicam atque, ut e natura uiuat, uxorem adiungere et uelle ex ea liberos. ne amores quidem sanctos a sapiente alienos esse arbitrantur. cynicorum autem rationem atque uitam alii cadere in sapientem dicunt, si qui eius modi forte casus inciderit, ut id faciendum sit, alii nullo modo. 