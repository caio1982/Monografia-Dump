iu non .  iun .   51  brundisi cicero attico sal. me et incommoda ualetudo, e qua iam emerseram utpote  cum sine febri laborassem, et pomptini exspectatio, de quo adhuc ne rumor quidem uenerat, tenebat duodecimum iam diem brundisi; sed cursum exspectabamus.  tu, si modo es romae (uix enim puto), sin es, hoc uehementer animaduertas uelim. roma acceperam litteras milonem meum queri per litteras iniuriam meam quod philotimus socius esset in bonis suis. id ego ita fieri uolui de c. duroni sententia, quem et amicissimum miloni perspexeram et talem uirum qualem tu iudicas cognoram; eius autem consilium meumque hoc fuerat, primum ut in potestate nostra esset res, ne illum malus emptor alienus mancipiis quae permulta secum habet spoliaret, deinde ut faustae quod cautum ille esse uoluisset ratum esset; erat etiam illud, ut ipsi nos si quid seruari posset quam facillime seruaremus. nunc rem totam perspicias uelim; nobis enim scribuntur saepe maiora. si ille queritur, si scribit ad amicos, si idem fausta uult, philotimus, ut ego ei coram dixeram mihique ille receperat, ne sit inuito milone in bonis; nihil nobis fuerat tanti. sin haec leuiora sunt, tu iudicabis. loquere cum duronio. scripsi etiam ad camillum, <ad caelium,> ad lamiam, eoque magis quod non confid<eb>am romae te esse. summa erit haec: statues ut ex fide, fama reque mea uidebitur. 