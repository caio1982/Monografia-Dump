ian .(?)   45  romae cicero leptae simul accepi a seleuco tuo litteras, statim quaesiui e balbo per codicillos quid esset in lege. rescripsit eos qui facerent praeconium uetari esse in decurionibus; qui fecissent, non uetari. qua re bono animo sint et tui et mei familiares. neque enim erat ferendum, cum qui hodie haruspicinam facerent in senatu<m> romae legerentur, eos qui aliquando praeconium fecissent in municipiis decuriones esse non licere.  de hispaniis noui nihil. magnum tamen exercitum pompeium habere constat. nam caesar ipse ad <s>uos misit exemplum paciaeci litterarum in quo erat illas xi esse legiones. scripserat etiam messalla q. salasso p. curtium, fratrem eius, iussu pompei inspectante exercitu interfectum, quod consensisset cum hispanis quibusdam, si in oppidum nescio quod pompeius rei frumentariae causa uenisset, eum comprehendere ad caesaremque deducere.  de tuo negotio, quod sponsor es pro pompeio, si galba, consponsor tuus, redierit, homo in re familiari non parum diligens, non desinam cum illo communicare, si quid expediri possit; quod uidebatur mihi ille confidere.  'oratorem' meum tanto opere a te probari uehementer gaudeo. mihi quidem sic persuadeo, me quicquid habuerim iudici de dicendo in illum librum contulisse. qui si est talis qualem tibi uideri scribis, ego quoque aliquid sum. sin aliter,  non recuso quin quantum de illo libro tantundem de mei iudici fama detrahatur. leptam nostrum cupio delectari iam talibus scriptis. etsi abest maturitas aetatis, tamen personare auris eius huiusmodi uocibus non est inutile.  me romae tenuit omnino tulliae meae partus. sed cum ea, quem ad modum spero, satis firma sit, teneor tamen dum a dolabellae procuratoribus exigam primam pensionem. et mehercule non tam sum peregrinator iam quam solebam. aedificia mea me delectabant et otium: domus est quae nulli mearum uillarum cedat, otium omni desertissima regione maius. itaque ne litterae quidem meae impediuntur, in quibus sine ulla interpellatione uersor. qua re, ut arbitror, prius hic te nos quam istic tu nos uidebis.  lepta suauissimus ediscat hesiodum et habeat in ore 'τῆς δ’ ἀρετῆς ἱδρῶτα' et cetera.