ex .  mai .   51  brundisii cicero s. d. appio pulchro a. d. xi kal. iun. brundisium cum uenissem, q. fabi<us uergili>anus, legatus tuus, mihi praesto fuit eaque me ex tuis mandatis monuit quae non mihi, ad quem pertinebant, sed uniuerso senatui uenerant in mentem, praesidio firmiore opus esse ad istam prouinciam; censebant enim omnes fere ut in italia supplementum meis et bibuli legionibus scriberetur. id cum sulpicius consul passurum se negaret, multa nos quidem questi sumus, sed tantus consensus senatus fuit ut mature proficisceremur parendum ut fuerit, itaque fecimus.  nunc, quod a te petii litteris iis quas romae tabellariis tuis dedi, uelim tibi curae sit ut, quae successori con iunctissimo et amicissimo commodare potest is qui prouinciam tradit, ut ea pro nostra consociatissima uoluntate cura ac diligentia tua complectare, ut omnes intellegant nec me beneuolentiori cuiquam succedere nec te amiciori potuisse prouinciam tradere.  ex iis litteris quarum ad me exemplum misisti, quas in senatu recitari uoluisti, sic intellexeram, permultos a te milites esse dimissos; sed mihi fabius idem demonstrauit te id cogitasse facere, sed, cum ipse a te discederet, integrum militum numerum fuisse. id si ita est, pergratum mihi feceris si istas exiguas copias quas habuisti quam minime imminueris. qua de re senatus consulta quae facta sunt ad te missa esse arbitror. equidem pro eo quanti te facio quicquid feceris approbabo, sed te quoque confido ea facturum quae mihi intelleges maxime esse accommodata.  ego c. pomptinum, legatum meum, brundisii exspectabam eumque ante kal. iun. brundisium uenturum arbitrabar. quo cum uenerit, quae primum nauigandi nobis facultas data erit, utemur.