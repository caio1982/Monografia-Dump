c .  x kal .  mai .   49  in cumano m. cicero s. d. ser. sulpicio c. trebatius, familiaris meus, ad me scripsit te ex se quaesisse quibus in locis essem, molesteque te ferre quod me propter ualetudinem tuam, cum ad urbem accessissem, non uidisses, et hoc tempore uelle te mecum, si propius accessissem, de officio utriusque nostrum communicare.  utinam, serui, saluis rebus (sic enim est dicendum) colloqui potuissemus inter nos! profecto aliquid opis occidenti rei publicae tulissemus. cognoram enim iam absens te haec mala multo ante prouidentem defensorem pacis et in consulatu tuo et post consulatum fuisse. ego autem, cum consilium tuum probarem et idem ipse sentirem, nihil proficiebam. sero enim ueneram, solus eram, rudis esse uidebar in causa, incideram in hominum pugnandi cupidorum insanias. nunc, quoniam nihil iam uidemur opitulari posse rei publicae, si quid est in quo nobismet ipsis consulere possimus, non ut aliquid ex pristino statu nostro retineamus sed ut quam honestissime lugeamus, nemo est omnium quicum potius mihi quam  tecum communicandum putem. nec enim clarissimorum uirorum, quorum similes esse debemus, exempla neque doctissimorum, quos semper coluisti, praecepta te fugiunt. atque ipse antea ad te scripsissem te frustra in senatum, siue potius in conuentum senatorum, esse uenturum, ni ueritus essem ne eius animum offenderem qui a me ut te imitarer petebat. cui quidem ego, cum me rogaret ut adessem in senatu, eadem omnia quae a te de pace et de hispaniis dicta sunt ostendi me esse dicturum.  res uides quo modo se habeat: orbem terrarum imperiis distributis ardere bello, urbem sine legibus, sine iudiciis, sine iure, sine fide relictam direptioni et incendiis. itaque mihi uenire in mentem nihil potest non modo quod sperem sed uix iam quod audeam optare. sin autem tibi, homini prudentissimo, uidetur utile esse nos colloqui, quamquam longius etiam cogitabam ab urbe discedere, cuius iam etiam nomen inuitus audio, tamen propius accedam; trebatioque mandaui ut, si quid tu eum uelles ad me mittere, ne recusaret, idque ut facias uelim, aut, si quem tuorum fidelium uoles, ad me mittas, ne aut tibi exire ex urbe necesse sit aut mihi accedere. ego tantum tibi tribuo quantum mihi fortasse adrogo, ut exploratum habeam quicquid nos communi sententia statuerimus id omnis homines probaturos.  uale.