nullum argumentum in re, nulla suspicio in causa, nullus exitus criminis reperietur. itaque haec causa ab argumentis, a coniectura, ab eis signis quibus ueritas inlustrari solet ad testis tota traducta est. quos quidem ego, iudices, testis non modo sine ullo timore sed etiam cum aliqua spe delectationis exspecto. praegestit animus iam uidere, primum lautos iuuenes mulieris beatae ac nobilis familiaris, deinde fortis uiros ab imperatrice in insidiis atque in praesidio balnearum conlocatos. ex quibus requiram quem ad modum latuerint aut ubi, alueusne ille an equus troianus fuerit qui tot inuictos uiros muliebre bellum gerentis tulerit ac texerit. illud uero respondere cogam, cur tot uiri ac tales hunc et unum et tam imbecillum quem uidetis non aut stantem comprehenderint aut fugientem consecuti sint; qui se numquam profecto, si in istum locum processerint, explicabunt. quam uolent in conuiuiis faceti, dicaces, non numquam etiam ad uinum diserti sint, alia fori uis est, alia triclini, alia subselliorum ratio, alia lectorum; non idem iudicum comissatorumque conspectus; lux denique longe alia est solis, alia lychnorum. quam ob rem excutiemus omnis istorum delicias, omnis ineptias, si prodierint. sed me audiant, nauent aliam operam, aliam ineant gratiam, in aliis se rebus ostentent, uigeant apud istam mulierem uenustate, dominentur sumptibus, haereant, iaceant, deseruiant; capiti uero innocentis fortunisque parcant.  at sunt serui illi de cognatorum sententia, nobilissimorum  et clarissimorum hominum, manu missi. tandem aliquid inuenimus quod ista mulier de suorum propinquorum, fortissimorum uirorum, sententia atque auctoritate fecisse dicatur. sed scire cupio quid habeat argumenti ista manumissio; in qua aut crimen est caelio quaesitum aut quaestio sublata aut multarum rerum consciis seruis cum causa praemium persolutum. 'at propinquis' inquit 'placuit.' cur non placeret, cum rem tute ad eos non ab aliis tibi adlatam sed a te ipsa compertam deferre diceres? hic etiam miramur, si illam commenticiam pyxidem obscenissima sit fabula consecuta? nihil est quod in eius modi mulierem non cadere uideatur. audita et percelebrata sermonibus res est. percipitis animis, iudices, iam dudum quid uelim uel potius quid nolim dicere. quod etiam si est factum, certe a caelio quidem non est factum—quid enim attinebat?—est enim ab aliquo adulescente fortasse non tam insulso quam inuerecundo. sin autem est fictum, non illud quidem modestum sed tamen est non infacetum mendacium; quod profecto numquam hominum sermo atque opinio comprobasset, nisi omnia quae cum turpitudine aliqua dicerentur in istam quadrare apte uiderentur. 