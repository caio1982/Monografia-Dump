paulo post xii kal .  mai .   45  in attici nomentano (?) cicero dolabellae s. uel meo ipsius interitu mallem litteras meas desiderares quam eo casu quo sum grauissime adflictus; quem ferrem certe moderatius si te haberem. nam et oratio tua prudens et amor erga me singularis multum leuaret. sed quoniam breui tempore, ut opinio nostra est, te sum uisurus, ita me adfectum offendes ut multum a te possim iuuari; non quo ita sim fractus ut aut hominem me esse oblitus sim aut fortunae succumbendum putem, sed tamen hilaritas illa nostra et suauitas, quae te praeter ceteros delectabat, erepta mihi omnis est; firmitatem tamen et constantiam, si modo fuit aliquando in nobis, eandem cognosces quam reliquisti.  quod scribis proelia te mea causa sustinere, non tam id laboro ut si qui mihi obtrectent a te refutentur quam intellegi cupio, quod certe intellegitur, me a te amari. quod ut facias te etiam atque etiam rogo, ignoscasque breuitati litterarum mearum; nam et celeriter una futuros nos arbitror et nondum satis sum confirmatus ad scribendum. 