46  uel  45 cicero acilio pro cos. s. l. manlius est sosis. is fuit catinensis, sed est una cum reliquis neapolitanis ciuis romanus factus decurioque neapoli; erat enim adscriptus in id municipium ante ciuitatem sociis et latinis datam. eius frater catinae nuper mortuus est. nullam omnino arbitramur de ea hereditate controuersiam eum habiturum, et est hodie in bonis. sed quoniam habet praeterea negotia uetera in sicilia sua, et hanc hereditatem fraternam et omnia eius tibi commendo, in primisque ipsum, uirum optimum mihique familiarissimum, iis studiis litterarum doctrinaeque praeditum quibus ego maxime delector.  peto igitur abs te ut eum, siue aderit siue non uenerit in siciliam, in meis intimis maximeque necessariis scias esse itaque tractes ut intellegat meam sibi commendationem magno adiumento fuisse. 