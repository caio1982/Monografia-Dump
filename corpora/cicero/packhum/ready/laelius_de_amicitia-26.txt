uirtus, uirtus, inquam, c. fanni, et tu, q. muci, et conciliat amicitias et conseruat. in ea est enim conuenientia rerum, in ea stabilitas, in ea constantia; quae cum se extulit et ostendit suum lumen et idem aspexit adgnouitque in alio, ad id se admouet uicissimque accipit illud, quod in altero est; ex quo exardescit siue amor siue amicitia; utrumque enim dictum  est ab amando; amare autem nihil est aliud nisi eum ipsum diligere, quem ames, nulla indigentia, nulla utilitate quaesita; quae tamen ipsa ecflorescit ex amicitia, etiamsi tu eam minus secutus sis. hac nos adulescentes beniuolentia senes illos, l. paulum, m. catonem, c. galum, p. nasicam, ti. gracchum, scipionis nostri socerum, dileximus, haec etiam magis elucet inter aequales, ut inter me et scipionem, l. furium, p. rupilium, sp. mummium. uicissim autem senes in adulescentium caritate adquiescimus, ut in uestra, ut in q. tuberonis; equidem etiam admodum adulescentis p. rutili, a. uergini familiaritate delector. quoniamque ita ratio comparata est uitae naturaeque nostrae, ut alia <ex alia> aetas oriatur, maxume quidem optandum est, ut cum aequalibus possis, quibuscum tamquam e carceribus emissus sis, cum isdem ad calcem, ut dicitur, peruenire. sed quoniam res humanae fragiles caducaeque sunt, semper aliqui anquirendi sunt, quos diligamus et a quibus diligamur; caritate enim beniuolentiaque sublata omnis est e uita sublata iucunditas. mihi quidem scipio, quamquam est subito ereptus, uiuit tamen semperque uiuet; uirtutem enim amaui illius uiri, quae extincta non est; nec mihi soli uersatur ante oculos, qui illam semper in manibus habui, sed etiam posteris erit clara et insignis. nemo umquam animo aut spe maiora suscipiet, qui sibi non illius memoriam atque imaginem proponendam putet. equidem ex omnibus rebus, quas mihi aut fortuna aut natura tribuit, nihil habeo, quod cum amicitia scipionis possim comparare. in hac mihi de re publica consensus, in hac rerum priuatarum consilium, in eadem requies plena oblectationis fuit. numquam illum ne minima quidem re offendi, quod quidem senserim, nihil audiui ex eo ipse, quod nollem; una domus erat, idem uictus, isque communis, neque solum militia, sed etiam peregrinationes rusticationesque communes. nam quid ego de  studiis dicam cognoscendi semper aliquid atque discendi? in quibus remoti ab oculis populi omne otiosum tempus contriuimus. quarum rerum recordatio et memoria si una cum illo occidisset, desiderium coniunctissimi atque amantissimi uiri ferre nullo modo possem. sed nec illa extincta sunt alunturque potius et augentur cogitatione et memoria mea, et, si illis plane orbatus essem, magnum tamen adfert mihi aetas ipsa solacium. diutius enim iam in hoc desiderio esse non possum. omnia autem breuia tolerabilia esse debent, etiamsi magna sunt.  haec habui de amicitia quae dicerem. uos autem hortor, ut ita uirtutem locetis, sine qua amicitia esse non potest, ut ea excepta nihil amicitia praestabilius putetis. 