iu non .  sept .   51 caelius ciceroni s. 'sic tu' inquis 'hirrum tractasti?' immo, si scias quam facile, quam ne contentionis quidem minimae fuerit, pudeat te ausum illum umquam esse incedere tamquam tuum competitorem. post repulsam uero risus facit; ciuem bonum ludit et contra caesarem sententias dicit, exspectationem corripit, <consules> [curionem] prorsus [curionem] non mediocriter obiurgat, <tot>us <h>ac repulsa se mutauit. praeterea, qui numquam in foro apparuerit, non multum in  iudiciis uersatus sit, agit causas liberalis, sed raro post meridiem.  de prouinciis quod tibi scripseram id. sext. actum iri, interpellat iudicium marcelli, consulis designati. in kal. <res> reiecta est. ne frequentiam quidem efficere potuerant. has litteras a. d. iiii non. sept. dedi, cum ad eam diem ne profligatum quidem quicquam erat. ut uideo, causa haec integra in proximum annum transferetur et, quantum diuino, relinquendum tibi erit qui prouinciam obtineat. nam non expeditur successio, quoniam galliae, quae habent intercessorem, in eandem condicionem quam ceterae prouinciae uocantur. hoc mihi non est dubium; quo tibi magis scripsi ut ad hunc euentum te parares.  fere litteris omnibus tibi de pantheris scripsi. turpe tibi erit patiscum curioni decem pantheras misisse, te non multis partibus pluris; quas ipsas curio mihi et alias africanas decem donauit, ne putes illum tantum praedia rustica dare scire. tu si modo memoria ten<u>eris et cibyratas arcessieris itemque in pamphyliam litteras miseris (nam ibi pluris capi aiunt), quod uoles efficies. hoc uehementius laboro nunc quod seorsus a collega puto mihi omnia paranda. amabo te, impera tibi hoc. curare soles libenter, ut ego maiorem partem nihil curare. in hoc negotio nulla tua nisi loquendi cura est, hoc est imperandi et mandandi. nam simul atque erunt captae, qui alant eas et deportent habes eos quos ad sittianam syngrapham misi. puto etiam, si ullam spem mihi litteris ostenderis, me isto missurum alios.  m. feridium, equitem romanum, amici mei filium, bonum et strenuum adulescentem, qui ad suum negotium istoc uenit, tibi commendo et te rogo ut eum in tuorum numero  habeas. agros quos fructuarios habe<n>t ciuitates uult tuo beneficio, quod tibi facile et honestum factu est, immunis esse. gratos et bonos uiros tibi obligaris.  nolo te putare fauonium a columnariis praeteritum; optimus quisque eum non fecit. pompeius tuus aperte caesarem et prouinciam tenere cum exercitu et consul<em fieri non uult>. ipse tamen hanc sententiam dixit, nullum hoc tempore senatus consultum faciendum, scipio hanc, ut kal. mart. de prouinciis galli<i>s neu quid coniunctim referretur. contristauit haec sententia balbum cornelium, et scio eum questum esse cum scipione. calidius in defensione sua fuit disertissimus, in accusatione satis frigidus.