ui kal .  mart .   49 cicero attico sal. dionysius cum ad me praeter opinionem meam uenisset, locutus sum cum eo liberalissime; tempora exposui, rogaui ut diceret quid haberet in animo; me nihil ab eo ipso inuito contendere. respondit se quod in nummis haberet nescire quo loci esset; alios non soluere, aliorum diem nondum esse. dixit etiam alia quaedam de seruulis suis qua re nobiscum esse non posset. morem gessi. dimisi a me, ut magistrum ciceronum non libenter, ut hominem ingratum non inuitus. uolui te scire, et quid ego de eius facto iudicarem. 