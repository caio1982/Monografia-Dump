et cetera quidem usque ad temporis ortum impressa ab illis, quae imitabatur, ecfinxerat; sed quia nondum omne animal in mundo intus incluserat, ex ea parte deficiebat ad propositum exemplar imaginis similitudo. quot igitur et quales animalium formas mens in speciem rerum intuens poterat cernere, totidem et tales in hoc mundo secum cogitauit effingere. erant autem animantium genera quattuor, quorum unum diuinum atque caeleste, alterum pinnigerum et aërium, tertium <aquatile>, terrestre quartum. diuinae animationis maxime speciem faciebat ex igne, ut et splendidissimus esset et aspectu pulcherrimus. cumque eum similem uniuersi naturae efficere uellet, ad uolubilitatem rotundauit comitemque eum sapientiae quam optimae mentis effecit circumque omne caelum aequaliter distribuit, ut hunc uarietate distinctum bene graeci κόσμον, nos lucentem mundum nominaremus. dedit autem diuinis duo genera motus, unum, quod semper esset in eodem † de quo et idem omnibus atque uno modo celaret, alterum, quod in anticam partem a conuersione eiusdem et similis pelleretur. quinque autem reliquis motibus orbum eum uoluit esse et expertem, immobilem et stantem. ex quo genere ea sunt sidera, quae infixa caelo non mo uentur loco, quae sunt animantia, eaque diuina, ob eamque causam suis sedibus inhaerent et perpetuo manent. quae autem uaga et mutabili erratione labuntur, ita generata sunt, ut supra diximus. iam uero terram, altricem nostram, quae traiecto axi sustinetur, diei noctisque effectricem eandemque custodem, antiquissimam deorum omnium uoluit esse eorum, qui intra caelum gignerentur. lusiones autem deorum et inter ipsos deos concursiones, quaeque in orbibus eorum conuersiones quaeque antecessiones eueniant, cumque inter se paene contingant, eorum qui prope copulentur contrariaque regione et pone quos aut ante labantur quibusque temporibus a nostro aspectu oblitescant rursusque emersi terrorem incutiant rationis expertibus, si uerbis explicare conemur nullo posito ob oculos simulacro earum rerum, frustra suscipiatur labor. sed haec satis sint dicta nobis, quae<que> de deorum, qui cernuntur quique sunt orti, natura praefati sumus, habeant hunc terminum. 