et peripateticorum quidem explicata causa est praeter theophrastum et si qui illum secuti imbecillius horrent dolorem et reformidant; reliquis quidem licet facere id quod fere faciunt, ut grauitatem dignitatemque uirtutis exaggerent. quam cum ad caelum extulerunt, quod facere eloquentes homines copiose solent, reliqua ex conlatione facile est conterere atque contemnere. nec enim licet is, qui laudem cum dolore petendam esse dicant, negare eos esse beatos, qui illam adepti sunt. quamquam enim sint in quibusdam malis, tamen hoc nomen beati longe et late patet. nam ut quaestuosa mercatura, fructuosa aratio dicitur, non si altera semper omni damno, altera omni tempestatis calamitate semper uacat, sed si multo maiore ex parte exstat in utraque felicitas, sic uita non solum si undique referta bonis est, sed si multo maiore et grauiore ex parte bona propendent, beata recte dici potest. se quetur igitur horum ratione uel ad supplicium beata uita uirtutem cumque ea descendet in taurum aristotele xenocrate speusippo polemone auctoribus nec eam minis blandimentisue corrupta deseret. eadem calliphontis erit diodorique sententia, quorum uterque honestatem sic complectitur, ut omnia, quae sine ea sint, longe [et] retro ponenda censeat. reliqui habere se uidentur angustius, enatant tamen, epicurus hieronymus et si qui sunt qui desertum illum carneadeum <finem> curent defendere; nemo est enim eorum quin bonorum animum putet esse iudicem eumque condocefaciat, ut ea, quae bona malaue uideantur, possit contemnere. nam quae tibi epicuri uidetur, eadem erit hieronymi et carneadis causa et hercule omnium reliquorum. quis enim parum est contra mortem aut dolorem paratus? 