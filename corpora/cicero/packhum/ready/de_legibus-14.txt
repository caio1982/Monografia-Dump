 atticus  paruam uero controuersiam dicis, at non eam quae dirimat omnia!   marcus  probe quidem sentires, si re ac non uerbis dissiderent.   atticus  ergo adsentiris antiocho familiari meo (magistro enim non audeo dicere), quocum uixi et qui me ex nostris paene conuellit hortulis, deduxitque in academiam perpauculis passibus.   marcus  uir iste fuit ille <quidem> acutus et prudens, et in suo genere perfectus mihique, ut scis, familiaris, cui tamen ego adsentiar in omnibus necne, mox uidero. hoc dico, controuersiam totam istam posse sedari.   atticus  qui istuc tandem uides?   marcus  quia si, ut chius aristo dixit,  solum bonum esse <dixisset> quod honestum esset malumque quod turpe, ceteras res omnis plane pares, ac ne minimum quidem utrum adessent an abessent interesse, ualde a xenocrate et aristotele et ab illa platonis familia discreparet, esset<que> inter eos de re maxima et de omni uiuendi ratione dissensio. nunc uero cum decus, quod antiqui summum bonum esse dixerant, hic solum bonum dicat; itemque dedecus <quod> illi summum malum, hic solum; diuitias, ualetudinem, pulchritudinem, commodas res appellet, non bonas; paupertatem, debilitatem, dolorem incommodas, non malas; sentit idem quod xenocrates, quod aristoteles, loquitur alio modo. ex hac autem non rerum sed uerborum discordia controuersia est nata de finibus, in qua, quoniam usus capionem duodecim tabulae intr<a> quinque pedes esse <n>oluerunt, depasci ueterem possessionem academiae ab hoc acuto homine non sinemus, nec mamilia lege singuli, sed e xii tres arbitri fines regemus. 