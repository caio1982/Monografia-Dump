ix uel uiii kal .  apr .   49  in formiano cicero attico sal.  miseram ad te  uiiii  kal. exemplum epistulae balbi ad me et caesaris ad eum. ecce tibi eodem die capua litteras accepi a q. pedio caesarem ad se prid. id. mart. misisse hoc exemplo:  pompeius se oppido tenet. nos ad portas castra habemus. conamur opus magnum et multorum dierum propter altitudinem maris; sed tamen nihil est quod potius faciamus. ab utroque portus cornu moles iacimus, ut aut illum quam primum traicere quod habet brundisi copiarum cogamus aut exitum prohibeamus.  ubi est illa pax de qua balbus scripserat torqueri se? ecquid acerbius, ecquid crudelius? atque eum loqui quidam αὐθεντικῶς narrabat cn. carbonis, m. bruti se poenas persequi omniumque eorum in quos sulla crudelis hoc socio fuisset; nihil curionem se duce facere quod non hic sulla duce fecisset; a <se> dam<natos am>bitus nomine, quibus exsili poena superioribus legibus non fuisset, ab illo patriae proditores de exsilio reductos esse; queri de milone per uim expulso; neminem tamen se uiolaturum nisi qui arma contra. haec baebius quidam a curione  iii  id. profectus, homo non infans  sed †quis ulli† non dicat. plane nescio quid agam. illim equidem gnaeum profectum puto. quicquid est biduo sciemus. a te nihil ne anteros quidem quinti litterarum, nec mirum; quid enim est quod scribamus? ego tamen nullum diem praetermitto.  scripta epistula litterae mihi ante lucem a lepta capua redditae sunt id. mart. pompeium a brundisio conscendisse, caesarem a. d.  uii  kal. apr. capuae fore.