at enim in praeturae petitione prior renuntiatus est seruius. pergitisne uos tamquam ex syngrapha agere cum populo ut, quem locum semel honoris cuipiam dederit, eundem <in> reliquis honoribus debeat? quod enim fretum, quem euripum tot motus, tantas, tam uarias habere putatis agitationes commutationesque fluctuum, quantas perturbationes et quantos aestus habet ratio comitiorum? dies intermissus aut nox interposita saepe perturbat omnia, et  totam opinionem parua non numquam commutat aura rumoris. saepe etiam sine ulla aperta causa fit aliud atque existimaris, ut non numquam ita factum esse etiam populus admiretur, quasi uero non ipse fecerit. nihil est incertius uolgo, nihil obscurius uoluntate hominum, nihil fallacius ratione tota comitiorum. quis l. philippum summo ingenio, opera, gratia, nobilitate a m. herennio superari posse arbitratus est? quis q. catulum humanitate, sapientia, integritate antecellentem a cn. mallio? quis m. scaurum, hominem grauissimum, ciuem egregium, fortissimum senatorem, a q. maximo? non modo horum nihil ita fore putatum est sed, ne cum esset factum quidem, qua re ita factum esset intellegi potuit. nam, ut tempestates saepe certo aliquo caeli signo commouentur, saepe improuiso nulla ex certa ratione obscura aliqua ex causa concitantur, sic in hac comitiorum tempestate populari saepe intellegas quo signo commota sit, saepe ita obscura causa est ut casu excitata esse uideatur. sed tamen si est reddenda ratio, duae res uehementer in praetura desideratae sunt quae ambae in consulatu multum murenae profuerunt, una exspectatio muneris quae et rumore non nullo et studiis sermonibusque competitorum creuerat, <altera> quod ei quos in prouincia ac legatione omni et liberalitatis et uirtutis suae testis habuerat nondum decesserant. horum utrumque ei fortuna ad consulatus petitionem reseruauit. nam et l. luculli exercitus qui ad triumphum conuenerat idem comitiis l. murenae praesto fuit, et munus amplissimum  quod petitio praeturae desiderarat praetura restituit. num tibi haec parua uidentur adiumenta et subsidia consulatus, uoluntas militum, quae<que> cum per se ualet multitudine, cum apud suos gratia, tum uero in consule declarando multum etiam apud uniuersum populum romanum auctoritatis habet, suffragatio militaris? imperatores enim comitiis consularibus, non uerborum interpretes deliguntur. qua re grauis est illa oratio: 'me saucium recreauit, me praeda donauit; hoc duce castra cepimus, signa contulimus; numquam iste plus militi laboris imposuit quam sibi sumpsit, ipse cum fortis tum etiam felix.' hoc quanti putas esse ad famam hominum ac uoluntatem? etenim, si tanta illis comitiis religio est ut adhuc semper omen ualuerit praerogatiuum, quid mirum est in hoc felicitatis famam sermonemque ualuisse? 