etenim cum conplector animo, quattuor reperio causas, cur senectus misera uideatur, unam quod auocet a rebus gerendis, alteram quod corpus faciat infirmius, tertiam quod priuet fere omnibus uoluptatibus, quartam quod haud procul absit a morte. earum si placet causarum quanta quamque sit iusta una quaeque, uideamus.  a rebus gerendis senectus abstrahit. quibus? an iis quae iuuentute geruntur et uiribus? nullaene igitur res sunt seniles quae uel infirmis corporibus animo tamen administrentur? nihil ergo agebat q. maximus, nihil l. paulus, pater tuus, socer optimi uiri filii mei? ceteri senes, fabricii curii coruncanii, cum rem publicam consilio et auctoritate defendebant, nihil agebant? ad appi claudi senectutem accedebat etiam ut caecus esset; tamen is, cum sententia senatus inclinaret ad pacem cum pyrrho foedusque faciendum, non dubitauit dicere illa quae uersibus persecutus est ennius:  'quo uobis mentes, rectae quae stare solebant antehac, dementes sese flexere uiai?' ceteraque grauissime; notum enim uobis carmen est; et tamen ipsius appi extat oratio. atque haec ille egit septimo decimo anno post alterum consulatum, cum inter duos consulatus anni decem interfuissent censorque ante superiorem consulatum fuisset; ex quo intellegitur pyrrhi bello grandem sane fuisse; et tamen sic a patribus accepimus. nihil igitur adferunt qui in re gerunda uersari senectutem negant, similesque sunt, ut si qui gubernatorem in nauigando nihil agere dicant, cum alii malos scandant, alii per foros cursent, alii sentinam exhauriant, ille autem clauum tenens quietus sedeat in puppi, non faciat ea quae iuuenes, at uero multo maiora et meliora faciat. non uiribus aut uelocitate aut celeritate corporum res magnae geruntur, sed consilio auctoritate sententia; quibus non modo non orbari, sed etiam augeri senectus solet. nisi forte ego uobis, qui et miles et tribunus et legatus et consul uersatus sum in uario genere bellorum, cessare nunc uideor, cum bella non gero; at senatui quae sint gerenda, praescribo et quo modo, karthagini cum male iam diu cogitanti bellum multo ante denuntio; de qua uereri non ante desinam quam illam excisam esse cognouero. quam palmam utinam di inmortales scipio tibi reseruent, ut aui reliquias persequare! cuius a morte tertius hic et tricesimus annus est, sed memoriam illius uiri omnes excipient anni consequentes. anno ante me censorem mortuus est, nouem annis post meum consulatum, cum consul iterum me consule creatus esset. num igitur si ad centesimum annum uixis set, senectutis eum suae paeniteret? nec enim excursione nec saltu nec eminus hastis aut comminus gladiis uteretur, sed consilio ratione sententia. quae nisi essent in senibus, non summum consilium maiores nostri appellassent senatum. apud lacedaemonios quidem ii qui amplissimum magistratum gerunt, ut sunt sic etiam nominantur senes. quodsi legere aut audire uoletis externa, maximas res publicas ab adulescentibus labefactatas, a senibus sustentatas et restitutas reperietis. 