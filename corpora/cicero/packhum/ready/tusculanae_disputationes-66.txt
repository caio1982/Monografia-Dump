itaque dicuntur non nulli in maerore, cum de hac communi hominum condicione audiuissent, ea lege esse nos natos, ut nemo in perpetuum esse posset expers mali, grauius etiam tulisse. quocirca carneades, ut uideo nostrum scribere antiochum, reprendere chrysippum solebat laudantem euripideum carmen illud: 'mortális nemo est quém non attingát dolor morbúsque; multis súnt humandi líberi, rursúm creandi, mórsque est finita ómnibus. quae géneri humano angórem nequicquam ádferunt: reddénda terrae est térra, tum uita ómnibus meténda ut fruges. síc iubet necéssitas.' negabat genus hoc orationis quicquam omnino ad leuandam aegritudinem pertinere. id enim ipsum dolendum esse dicebat, quod in tam crudelem necessitatem incidissemus; nam illam quidem orationem ex commemoratione alienorum malorum ad maliuolos conso landos esse accommodatam. mihi uero longe uidetur secus. nam et necessitas ferendae condicionis humanae quasi cum deo pugnare prohibet admonetque esse hominem, quae cogitatio magno opere luctum leuat, et enumeratio exemplorum, non ut animum maliuolorum oblectet, adfertur, sed ut ille qui maeret ferundum sibi id censeat, quod uideat multos moderate et tranquille tulisse.  omnibus enim modis fulciendi sunt, qui ruunt nec cohaerere possunt propter magnitudinem aegritudinis. ex quo ipsam aegritudinem λύπην chrysippus quasi solutionem totius hominis appellatam putat. quae tota poterit euelli explicata, ut principio dixi, causa aegritudinis; est enim nulla alia nisi opinio et iudicium magni praesentis atque urgentis mali. itaque et dolor corporis, cuius est morsus acerrumus, perferetur spe proposita boni, et acta aetas honeste ac splendide tantam adfert consolationem, ut eos qui ita uixerint aut non attingat aegritudo aut perleuiter pungat animi dolor. 