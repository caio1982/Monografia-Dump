quod si id uos suscipitis et eam ad rem operam uestram  profitemini, si idcirco sedetis ut ad uos adducantur eorum liberi quorum bona uenierunt, cauete, per deos immortalis! iudices, ne noua et multo crudelior per uos proscriptio instaurata esse uideatur. illam priorem quae facta est in eos qui arma capere potuerunt tamen senatus suscipere noluit, ne quid acrius quam more maiorum comparatum <est> publico consilio factum uideretur, hanc uero quae ad eorum liberos atque ad infantium puerorum incunabula pertinet nisi hoc iudicio a uobis reicitis et aspernamini, uidete, per deos immortalis! quem in locum rem publicam peruenturam putetis!  homines sapientes et ista auctoritate et potestate praeditos qua uos estis ex quibus rebus maxime res publica laborat, eis maxime mederi conuenit. uestrum nemo est quin intellegat populum romanum qui quondam in hostis lenissimus existimabatur hoc tempore domestica crudelitate laborare. hanc tollite ex ciuitate, iudices, hanc pati nolite diutius in hac re publica uersari; quae non modo id habet in se mali quod tot ciuis atrocissime sustulit uerum etiam hominibus lenissimis ademit misericordiam consuetudine incommodorum. nam cum omnibus horis aliquid atrociter fieri uidemus aut audimus, etiam qui natura mitissimi sumus adsiduitate molestiarum sensum omnem humanitatis ex animis amittimus. 