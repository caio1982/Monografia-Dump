ibi, ut ex pristino sermone relaxarentur animi omnium, solebat cotta narrare crassum sermonem quendam de studio dicendi intulisse. qui cum ita esset exorsus: non sibi cohortandum sulpicium et cottam, sed magis utrumque conlaudandum uideri, quod tantam iam essent facultatem adepti, ut non aequalibus suis solum anteponerentur, sed cum maioribus natu compararentur; 'neque uero mihi quicquam' inquit 'praestabilius uidetur, quam posse dicendo tenere hominum [coetus] mentis, adlicere uoluntates, impellere quo uelit, unde autem uelit deducere: haec una res in omni libero populo maximeque in pacatis tranquillisque ciuitatibus praecipue semper floruit semperque dominata est. quid enim est aut tam admirabile, quam ex infinita multitudine hominum exsistere unum, qui id, quod omnibus natura sit datum, uel solus uel cum perpaucis facere possit? aut tam iucundum cognitu atque auditu, quam sapientibus sententiis grauibusque uerbis ornata oratio et polita? aut  tam potens tamque magnificum, quam populi motus, iudicum religiones, senatus grauitatem unius oratione conuerti? quid tam porro regium, tam liberale, tam munificum, quam opem ferre supplicibus, excitare adflictos, dare salutem, liberare periculis, retinere homines in ciuitate? quid autem tam necessarium, quam tenere semper arma, quibus uel tectus ipse esse possis uel prouocare integer uel te ulcisci lacessitus? age uero, ne semper forum, subsellia, rostra curiamque meditere, quid esse potest in otio aut iucundius aut magis proprium humanitatis, quam sermo facetus ac nulla in re rudis? hoc enim uno praestamus uel maxime feris, quod conloquimur inter nos et quod exprimere dicendo sensa possumus. quam ob rem quis hoc non iure miretur summeque in eo elaborandum esse arbitretur, ut, quo uno homines maxime bestiis praestent, in hoc hominibus ipsis antecellat? ut uero iam ad illa summa ueniamus, quae uis alia potuit aut dispersos homines unum in locum congregare aut a fera agrestique uita ad hunc humanum cultum ciuilemque deducere aut iam constitutis ciuitatibus leges iudicia iura describere? ac ne plura, quae sunt paene innumerabilia, consecter, comprehendam breui: sic enim statuo, perfecti oratoris moderatione et sapientia non solum ipsius dignitatem, sed et priuatorum plurimorum et uniuersae rei publicae salutem maxime contineri. quam ob rem pergite, ut facitis, adulescentes, atque in id studium, in quo estis, incumbite, ut et uobis honori et amicis utilitati et rei publicae emolumento esse possitis.' tum scaeuola comiter, ut solebat, 'cetera' inquit 'adsentior crasso, ne aut de c. laeli soceri mei aut de huius generi aut arte aut gloria detraham; sed illa duo, crasse, uereor ut tibi possim concedere: unum, quod ab oratoribus ciuitates et initio constitutas et saepe conseruatas esse dixisti, alterum, quod remoto  foro, contione, iudiciis, senatu statuisti oratorem in omni genere sermonis et humanitatis esse perfectum. quis enim tibi hoc concesserit aut initio genus hominum in montibus ac siluis dissipatum non prudentium consiliis compulsum potius quam disertorum oratione delenitum se oppidis moenibusque saepsisse? aut uero reliquas utilitates aut in constituendis aut in conseruandis ciuitatibus non a sapientibus et fortibus uiris, sed a disertis ornateque dicentibus esse constitutas? an uero tibi romulus ille aut pastores et conuenas congregasse aut sabinorum conubia coniunxisse aut finitimorum uim repressisse eloquentia uidetur, non consilio et sapientia singulari? quid? in numa pompilio, quid? in seruio tullio, quid? in ceteris regibus, quorum multa sunt eximia ad constituendam rem publicam, num eloquentiae uestigium apparet? quid? exactis regibus, tametsi ipsam exactionem mente, non lingua perfectam l. bruti esse cernimus, sed deinceps omnia nonne plena consiliorum, inania uerborum uidemus? ego uero si uelim et nostrae ciuitatis exemplis uti et aliarum, plura proferre possim detrimenta publicis rebus quam adiumenta, per homines eloquentissimos importata; sed ut reliqua praetermittam, omnium mihi uideor, exceptis, crasse, uobis duobus, eloquentissimos audisse ti. et c. sempronios, quorum pater, homo prudens et grauis, haudquaquam eloquens, et saepe alias et maxime censor saluti rei publicae fuit: atque is non accurata quadam orationis copia, sed nutu atque uerbo libertinos in urbanas tribus transtulit, quod nisi fecisset, rem publicam, quam nunc uix tenemus, iam diu nullam haberemus. at uero eius filii diserti et omnibus uel naturae uel doctrinae praesidiis ad dicendum parati, cum ciuitatem uel paterno consilio uel auitis armis florentissimam accepissent, ista praeclara gubernatrice, ut ais, ciuitatum eloquentia rem publicam dissipauerunt. quid? leges  ueteres moresque maiorum; quid? auspicia, quibus ego et tu, crasse, cum magna rei publicae salute praesumus; quid? religiones et caerimoniae; quid? haec iura ciuilia, quae iam pridem in nostra familia sine ulla eloquentiae laude uersantur, num aut inuenta sunt aut cognita aut omnino ab oratorum genere tractata? equidem et ser. galbam memoria teneo diuinum hominem in dicendo et m. aemilium porcinam et c. ipsum carbonem, quem tu adulescentulus perculisti, ignarum legum, haesitantem in maiorum institutis, rudem in iure ciuili; et haec aetas uestra praeter te, crasse qui tuo magis studio quam proprio munere aliquo disertorum ius a nobis ciuile didicisti, quod interdum pudeat, iuris ignara est. quod uero in extrema oratione quasi tuo iure sumpsisti, oratorem in omnis sermonis disputatione copiosissime uersari posse, id, nisi hic in tuo regno essemus, non tulissem multisque praeessem, qui aut interdicto tecum contenderent aut te ex iure manum consertum uocarent, quod in alienas possessiones tam temere inruisses. agerent enim tecum lege primum pythagorei omnes atque democritii ceterique in iure sua physici uindicarent [ornati homines in dicendo et graues], quibuscum tibi iusto sacramento contendere non liceret; urgerent praeterea philosophorum greges iam ab illo fonte et capite socrate nihil te de bonis rebus in uita, nihil de malis, nihil de animi permotionibus, nihil de hominum moribus, nihil de ratione uitae didicisse, nihil omnino quaesisse, nihil scire conuincerent; et cum uniuersi in te impetum fecissent, tum singulae familiae litem tibi intenderent; instaret academia, quae, quicquid dixisses, id te ipsum negare cogeret; stoici uero nostri disputationum suarum atque interrogationum laqueis te inretitum tenerent;  peripatetici autem etiam haec ipsa, quae propria oratorum putas esse adiumenta atque ornamenta dicendi, a se peti uincerent oportere, ac non solum meliora, sed etiam multo plura aristotelem theophrastumque de istis rebus, quam omnis dicendi magistros scripsisse ostenderent. missos facio mathematicos, grammaticos, musicos, quorum artibus uestra ista dicendi uis ne minima quidem societate coniungitur. quam ob rem ista tanta tamque multa profitenda, crasse, non censeo; satis id est magnum, quod potes praestare, ut in iudiciis ea causa, quamcumque tu dicis, melior et probabilior esse uideatur, ut in contionibus et in sententiis dicendis ad persuadendum tua plurimum ualeat oratio, denique ut prudentibus diserte, stultis etiam uere uideare dicere. hoc amplius si quid poteris, non id mihi uidebitur orator, sed crassus sua quadam propria, non communi oratorum facultate posse.' tum ille 'non sum' inquit 'nescius, scaeuola, ista inter graecos dici et disceptari solere; audiui enim summos homines, cum quaestor ex macedonia uenissem athenas, florente academia, ut temporibus illis ferebatur, cum eam charmadas et clitomachus et aeschines obtinebant; erat etiam metrodorus, qui cum illis una ipsum illum carneadem diligentius audierat, hominem omnium in dicendo, ut ferebant, acerrimum et copiosissimum; uigebatque auditor panaeti illius tui mnesarchus et peripatetici critolai diodorus; multi erant praeterea clari in philosophia et nobiles, a quibus omnibus una paene uoce repelli oratorem a gubernaculis ciuitatum, excludi ab omni doctrina rerumque maiorum scientia ac tantum in iudicia et contiunculas tamquam in aliquod pistrinum detrudi et compingi uidebam; sed ego neque illis adsentiebar neque harum disputationum inuentori et principi longe omnium in dicendo grauissimo et eloquentissimo, platoni, cuius tum athenis cum charmada diligentius legi  gorgiam; quo in libro in hoc maxime admirabar platonem, quod mihi [in] oratoribus inridendis ipse esse orator summus uidebatur. uerbi enim controuersia iam diu torquet graeculos homines contentionis cupidiores quam ueritatis. nam si quis hunc statuit esse oratorem, qui tantummodo in iure aut in iudiciis possit aut apud populum aut in senatu copiose loqui, tamen huic ipsi multa tribuat et concedat necesse est; neque enim sine multa pertractatione omnium rerum publicarum neque sine legum, morum, iuris scientia neque natura hominum incognita ac moribus in his ipsis rebus satis callide uersari et perite potest; qui autem haec cognouerit, sine quibus ne illa quidem minima in causis quisquam recte tueri potest, quid huic abesse poterit de maximarum rerum scientia? sin oratoris nihil uis esse nisi composite, ornate, copiose loqui, quaero, id ipsum qui possit adsequi sine ea scientia, quam ei non conceditis? dicendi enim uirtus, nisi ei, qui dicet, ea, quae dicet, percepta sunt, exstare non potest. quam ob rem, si ornate locutus est, sicut et fertur et mihi uidetur, physicus ille democritus, materies illa fuit physici, de qua dixit, ornatus uero ipse uerborum oratoris putandus est; et, si plato de rebus ab ciuilibus controuersiis remotissimis diuinitus est locutus, quod ego concedo; si item aristoteles, si theophrastus, si carneades in rebus eis, de quibus disputauerunt, eloquentes et in dicendo suaues atque ornati fuerunt, sint eae res, de quibus disputant, in aliis quibusdam studiis, oratio quidem ipsa propria est huius unius rationis, de qua loquimur et quaerimus. etenim uidemus eisdem de rebus ieiune quosdam et exiliter, ut eum, quem acutissimum ferunt, chrysippum, disputauisse neque ob eam rem philosophiae non satis fecisse, quod non habuerit hanc dicendi ex arte aliena facultatem. quid ergo interest aut  qui discernes eorum, quos nominaui, in dicendo ubertatem et copiam ab eorum exilitate, qui hac dicendi uarietate et elegantia non utuntur? unum erit profecto, quod ei, qui bene dicunt, adferunt proprium, compositam orationem et ornatam et artificio quodam et expolitione distinctam; haec autem oratio, si res non subest ab oratore percepta et cognita, aut nulla sit necesse est aut omnium inrisione ludatur. quid est enim tam furiosum, quam uerborum uel optimorum atque ornatissimorum sonitus inanis, nulla subiecta sententia nec scientia? quicquid erit igitur quacumque ex arte, quocumque de genere, orator id, si tamquam clientis causam didicerit, dicet melius et ornatius quam ipse ille eius rei inuentor atque artifex. nam si quis erit qui hoc dicat, esse quasdam oratorum proprias sententias atque causas et certarum rerum forensibus cancellis circumscriptam scientiam, fatebor equidem in his magis adsidue uersari hanc nostram dictionem, sed tamen in his ipsis rebus permulta sunt, quae ipsi magistri, qui rhetorici uocantur, nec tradunt nec tenent. quis enim nescit maximam uim exsistere oratoris in hominum mentibus uel ad iram aut ad odium aut ad dolorem incitandis uel ab hisce eisdem permotionibus ad lenitatem misericordiamque reuocandis? quae nisi qui naturas hominum uimque omnem humanitatis causasque eas, quibus mentes aut incitantur aut reflectuntur, penitus perspexerit, dicendo quod uolet perficere non poterit. atque totus hic locus philosophorum proprius uidetur, neque orator me auctore umquam repugnabit; sed, cum illis cognitionem rerum concesserit, quod in ea solum illi uoluerint elaborare, tractationem orationis, quae sine illa scientia est nulla, sibi adsumet; hoc enim est proprium oratoris, quod saepe iam dixi, oratio grauis et ornata et hominum sensibus ac mentibus accommodata. quibus de  rebus aristotelem et theophrastum scripsisse fateor; sed uide ne hoc, scaeuola, totum sit a me: nam ego, quae sunt oratori cum illis communia, non mutuor ab illis, isti quae de his rebus disputant, oratorum esse concedunt, itaque ceteros libros artis suae nomine, hos rhetoricos et inscribunt et appellant. etenim cum illi in dicendo inciderint loci, quod persaepe euenit, ut de dis immortalibus, de pietate, de concordia, de amicitia, de communi ciuium, de hominum, de gentium iure, de aequitate, de temperantia, de magnitudine animi, de omni uirtutis genere sit dicendum, clamabunt, credo, omnia gymnasia atque omnes philosophorum scholae sua esse haec omnia propria, nihil omnino ad oratorem pertinere; quibus ego, ut de his rebus in angulis consumendi oti causa disserant, cum concessero, illud tamen oratori tribuam et dabo, ut eadem, de quibus illi tenui quodam exsanguique sermone disputant, hic cum omni iucunditate et grauitate explicet. haec ego cum ipsis philosophis [tum] athenis disserebam; cogebat enim me m. marcellus hic noster, qui [nunc aedilis curulis est et] profecto, nisi ludos nunc faceret, huic nostro sermoni interesset; ac iam tum erat adulescentulus his studiis mirifice deditus. iam uero de legibus constituendis, de bello, de pace, de sociis, de uectigalibus, de iure ciuium generatim in ordines aetatesque discriptorum dicant uel graeci, si uolunt, lycurgum aut solonem—quamquam illos quidem censemus in numero eloquentium reponendos—scisse melius quam hyperidem aut demosthenem, perfectos iam homines in dicendo et perpolitos, uel nostri decem uiros, qui  xii tabulas perscripserunt, quos necesse est fuisse prudentis,  anteponant in hoc genere et ser. galbae et socero tuo c. laelio, quos constat dicendi gloria praestitisse. numquam enim negabo esse quasdam partis proprias eorum, qui in his cognoscendis atque tractandis studium suum omne posuerunt, sed oratorem plenum atque perfectum esse eum, qui de omnibus rebus possit copiose uarieque dicere. etenim saepe in eis causis, quas omnes proprias esse oratorum confitentur, est aliquid, quod non ex usu forensi, quem solum oratoribus conceditis, sed ex obscuriore aliqua scientia sit promendum atque sumendum. quaero enim num possit aut contra imperatorem aut pro imperatore dici sine rei militaris usu aut saepe etiam sine regionum terrestrium aut maritimarum scientia; num apud populum de legibus iubendis aut uetandis, num in senatu de omni rei publicae genere dici sine summa rerum ciuilium cognitione et prudentia; num admoueri possit oratio ad sensus animorum atque motus uel inflammandos uel etiam exstinguendos, quod unum in oratore dominatur, sine diligentissima peruestigatione earum omnium rationum, quae de naturis humani generis ac moribus a philosophis explicantur. atque haud scio an minus uobis hoc sim probaturus; equidem non dubitabo, quod sentio, dicere: physica ista ipsa et mathematica et quae paulo ante ceterarum artium propria posuisti, scientiae sunt eorum, qui illa profitentur, inlustrari autem oratione si quis istas ipsas artis uelit, ad oratoris ei confugiendum est facultatem. neque enim si philonem illum architectum, qui atheniensibus armamentarium fecit, constat perdiserte populo rationem operis sui reddidisse, existimandum est architecti potius artificio disertum quam oratoris fuisse; nec, si huic m. antonio pro hermodoro fuisset de naualium opere dicendum, non, cum ab illo causam didicisset, ipse  ornate de alieno artificio copioseque dixisset; neque uero asclepiades, is quo nos medico amicoque usi sumus tum eloquentia uincebat ceteros medicos, in eo ipso, quod ornate dicebat, medicinae facultate utebatur, non eloquentiae. atque illud est probabilius, neque tamen uerum, quod socrates dicere solebat, omnis in eo, quod scirent, satis esse eloquentis; illud uerius, neque quemquam in eo disertum esse posse, quod nesciat, neque, si optime sciat ignarusque sit faciundae ac poliendae orationis, diserte id ipsum, de quo sciat, posse dicere. quam ob rem, si quis uniuersam et propriam oratoris uim definire complectique uult, is orator erit mea sententia hoc tam graui dignus nomine, qui, quaecumque res inciderit, quae sit dictione explicanda, prudenter et composite et ornate et memoriter dicet cum quadam actionis etiam dignitate. sin cuipiam nimis infinitum uidetur, quod ita posui "quacumque de re," licet hinc quantum cuique uidebitur circumcidat atque amputet, tamen illud tenebo, si, quae ceteris in artibus atque studiis sita sunt, orator ignoret tantumque ea teneat, quae sint in disceptationibus atque usu forensi, tamen his de rebus ipsis si sit ei dicendum, cum cognouerit ab eis, qui tenent, quae sint in quaque re, multo oratorem melius quam ipsos illos, quorum eae sint artes, esse dicturum. ita si de re militari dicendum huic erit sulpicio, quaeret a c. mario adfini nostro et, cum acceperit, ita pronuntiabit, ut ipsi c. mario paene hic melius quam ipse illa scire uideatur; sin de iure ciuili, tecum communicabit, te hominem prudentissimum et peritissimum in eis ipsis rebus, quas abs te didicerit, dicendi arte superabit. sin quae res inciderit, in qua de natura, de uitiis hominum, de cupiditatibus, de modo, de continentia, de dolore, de morte dicendum sit, forsitan, si ei sit uisum,—etsi haec quidem nosse debet  orator—, cum sex. pompeio, erudito homine in philosophia, communicarit; hoc profecto efficiet ut, quamcumque rem a quoquo cognouerit, de ea multo dicat ornatius quam ille ipse, unde cognorit. sed si me audiet, quoniam philosophia in tris partis est tributa, in naturae obscuritatem, in disserendi subtilitatem, in uitam atque mores, duo illa relinquamus atque largiamur inertiae nostrae; tertium uero, quod semper oratoris fuit, nisi tenebimus, nihil oratori, in quo magnus esse possit, relinquemus. qua re hic locus de uita et moribus totus est oratori perdiscendus; cetera si non didicerit, tamen poterit, si quando opus erit, ornare dicendo, si modo ad eum erunt delata et ei tradita. etenim si constat inter doctos, hominem ignarum astrologiae ornatissimis atque optimis uersibus aratum de caelo stellisque dixisse; si de rebus rusticis hominem ab agro remotissimum nicandrum colophonium poetica quadam facultate, non rustica, scripsisse praeclare, quid est cur non orator de rebus eis eloquentissime dicat, quas ad certam causam tempusque cognorit? est enim finitimus oratori poeta, numeris astrictior paulo, uerborum autem licentia liberior, multis uero ornandi generibus socius ac paene par; in hoc quidem certe prope idem, nullis ut terminis circumscribat aut definiat ius suum, quo minus ei liceat eadem illa facultate et copia uagari qua uelit. nam quod illud, scaeuola, negasti te fuisse laturum, nisi in meo regno esses, quod in omni genere sermonis, in omni parte humanitatis dixerim oratorem perfectum esse debere: numquam me hercule hoc dicerem, si eum, quem fingo, me ipsum esse arbitrarer. sed, ut solebat c. lucilius saepe dicere, homo tibi subiratus, mihi propter eam ipsam causam minus quam uolebat familiaris, sed tamen et doctus et perurbanus, sic sentio  neminem esse in oratorum numero habendum, qui non sit omnibus eis artibus, quae sunt libero dignae, perpolitus; quibus ipsis si in dicendo non utimur, tamen apparet atque exstat, utrum simus earum rudes an didicerimus: ut qui pila ludunt, non utuntur in ipsa lusione artificio proprio palaestrae, sed indicat ipse motus, didicerintne palaestram an nesciant, et qui aliquid fingunt, etsi tum pictura nihil utuntur, tamen, utrum sciant pingere an nesciant, non obscurum est; sic in orationibus hisce ipsis iudiciorum, contionum, senatus, etiam si proprie ceterae non adhibeantur artes, tamen facile declaratur, utrum is, qui dicat, tantum modo in hoc declamatorio sit opere iactatus an ad dicendum omnibus ingenuis artibus instructus accesserit.' 