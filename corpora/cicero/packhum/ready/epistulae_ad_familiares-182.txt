paulo post u id .  dec .   44 cicero planco s. cum ipsum furnium per se uidi libentissime tum hoc libentius quod illum audiens te uidebar uidere. nam et in re militari uirtutem et in administranda prouincia iustitiam et in omni genere prudentiam mihi tuam exposuit et praeterea mihi non ignotam in consuetudine et familiaritate suauitatem tuam; adiunxit praeterea summam erga se liberalitatem. quae omnia mihi iucunda, hoc extremum etiam gratum fuit.  ego, plance, necessitudinem constitutam habui cum domo uestra ante aliquanto quam tu natus es, amorem autem erga te ab ineunte pueritia tua, confirmata iam aetate familiaritatem cum studio meo tum iudicio tuo constitutam. his de causis mirabiliter faueo dignitati tuae, quam me tecum statuo habere communem. omnia summa consecutus es  uirtute duce, comite fortuna, eaque es adeptus adulescens multis inuidentibus, quos ingenio industriaque fregisti. nunc, me amantissimum tui, nemini concedentem qui tibi uetustate necessitudinis potior possit esse, si audies, omnem tibi reliquae uitae dignitatem ex optimo rei publicae statu adquires.  scis profecto (nihil enim te fugere potuit) fuisse quoddam tempus cum homines existimarent te nimis seruire temporibus; quod ego quoque existimarem, te si ea quae patiebare probare etiam arbitrarer. sed cum intellegerem quid sentires, prudenter te arbitrabar uidere quid posses. nunc alia ratio est. omnium rerum tuum iudicium est idque liberum. consul es designatus, optima aetate, summa eloquentia, maxima orbitate rei publicae uirorum talium. incumbe, per deos immortalis, in eam curam et cogitationem quae tibi summam dignitatem et gloriam adferat; unus autem est, hoc praesertim tempore, per tot annos re publica diuexata, rei publicae bene gerendae cursus ad gloriam.  haec amore magis impulsus scribenda ad te putaui quam quo te arbitrarer monitis et praeceptis egere. sciebam enim ex iisdem te haec haurire fontibus ex quibus ipse hauseram. qua re modum faciam. nunc tantum significandum putaui ut potius amorem tibi ostenderem meum quam ostentarem prudentiam. interea quae ad dignitatem tuam pertinere arbitrabor studiose diligenterque curabo.