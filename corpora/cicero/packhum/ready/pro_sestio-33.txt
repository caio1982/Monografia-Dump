nunc, nisi me fallit, in eo statu ciuitas est ut, si operas  conductorum remoueris, omnes idem de re publica sensuri esse uideantur. etenim tribus locis significari maxime de <re publica> populi romani iudicium ac uoluntas potest, contione, comitiis, ludorum gladiatorumque consessu. quae contio fuit per hos annos, quae quidem esset non conducta sed uera, in qua populi romani consensus non perspici posset? habitae sunt multae de me a gladiatore sceleratissimo, ad quas nemo adibat incorruptus, nemo integer; nemo illum foedum uultum aspicere, nemo furialem uocem bonus audire poterat. erant illae contiones perditorum hominum necessario turbulentae. habuit de eodem me p. lentulus consul contionem: concursus est populi romani factus; omnes ordines, tota in illa contione italia constitit. egit causam summa cum grauitate copiaque dicendi tanto silentio, tanta adprobatione omnium, nihil ut umquam uideretur tam populare ad populi romani auris accidisse. productus est ab eo cn. pompeius, qui se non solum auctorem meae salutis, sed etiam supplicem populo romano <praebuit>. huius oratio ut semper grauis et grata in contionibus fuit, sic contendo numquam neque sententiam eius auctoritate neque eloquentiam iucunditate fuisse maiore. quo silentio sunt auditi de me ceteri principes ciuitatis! quos idcirco non appello hoc loco ne mea oratio, si minus de aliquo dixero, ingrata, si satis de omnibus, infinita esse uideatur. cedo nunc eiusdem illius  inimici mei de me eodem ad uerum populum in campo martio contionem! quis non modo adprobauit, sed non indignissimum facinus putauit illum non dicam loqui, sed uiuere ac spirare? quis fuit qui non eius uoce maculari rem publicam, seque si eum audiret scelere adstringi arbitraretur? 