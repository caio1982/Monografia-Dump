sed non licet me isto tanto bono, iudices, uti, non licet. adsunt enim puteoli toti; frequentissimi uenerunt ad hoc iudicium mercatores, homines locupletes atque honesti, qui  partim socios suos, partim libertos, partim conlibertos spoliatos in uincla coniectos, partim in uinclis necatos, partim securi percussos esse dicunt. hic uide quam me sis usurus aequo. cum ego p. granium testem produxero qui suos libertos abs te securi percussos esse dicat, qui abs te nauem suam mercesque repetat, refellito, si poteris; meum testem deseram, tibi fauebo, te, inquam, adiuuabo; ostendito illos cum sertorio fuisse, ab dianio fugientis ad siciliam esse delatos. nihil est quod te mallem probare; nullum enim facinus quod maiore supplicio dignum sit reperiri neque proferri potest. reducam iterum equitem romanum, l. flauium, si uoles, quoniam priore actione,—ut patroni tui dictitant, noua quadam sapientia, ut omnes intellegunt, conscientia tua atque auctoritate meorum testium,—testem nullum interrogasti. interrogetur flauius, si uoles, quinam fuerit t. herennius, is quem ille argentariam lepti fecisse dicit; qui cum amplius centum ciuis romanos haberet ex conuentu syracusano qui eum non solum cognoscerent sed etiam lacrimantes ac te implorantes defenderent, tamen inspectantibus omnibus syracusis securi percussus est. hunc quoque testem meum refelli et illum herennium sertorianum fuisse abs te demonstrari et probari uolo.  quid de illa multitudine dicemus eorum qui capitibus inuolutis in piratarum captiuorum numero producebantur, ut securi ferirentur? quae ista noua diligentia, quam ob causam abs te excogitata? an te l. flaui ceterorumque de t. herennio uociferatio commouebat? an m. anni, grauissimi atque honestissimi uiri, summa auctoritas paulo diligentiorem timidioremque fecerat? qui nuper pro testimonio non aduenam nescio quem nec alienum, sed eum  ciuem romanum qui omnibus in illo conuentu notus, qui syracusis natus esset, abs te securi percussum esse dixit. post hanc illorum uociferationem, post hanc communem famam atque querimoniam non mitior in supplicio, sed diligentior esse coepit; capitibus inuolutis ciuis romanos ad necem producere instituit; quos tamen idcirco necabat palam quod homines in conuentu, id quod antea dixi, nimium diligenter praedonum numerum requirebant. haecine plebi romanae te praetore est constituta condicio, haec negoti gerendi spes, hoc capitis uitaeque discrimen? parumne multa mercatoribus sunt necessario pericula subeunda fortunae, nisi etiam hae formidines ab nostris magistratibus atque in nostris prouinciis impendebunt? ad eamne rem fuit haec suburbana ac fidelis prouincia, plena optimorum sociorum honestissimorumque ciuium, quae ciuis romanos omnis suis ipsa sedibus libentissime semper accepit, ut, qui usque ex ultima syria atque aegypto nauigarent, qui apud barbaros propter togae nomen in honore aliquo fuissent, qui ex praedonum insidiis, qui ex tempestatum periculis profugissent, in sicilia securi ferirentur, cum se iam domum uenisse arbitrarentur? 