ex .  nou .   54 m. cicero s. d. trebatio in 'equo troiano' scis esse in extremo 'sero sapiunt'. tu tamen, mi uetule, non sero. primas illas rabiosulas sat fatuas dedisti. deinde quod in britannia non nimis φιλοθέωρον te praebuisti, plane non reprehendo. nunc uero in hibernis [in]tectus mihi uideris; itaque te commouere non curas. 'usquequaque sapere oportet; id erit telum acerrimum.'  ego, si foris cenitarem, cn. octauio, familiari tuo, non defuissem. cui tamen dixi, cum me aliquotiens inuitaret, 'oro te, quis tu es?' sed mehercules, extra iocum, homo bellus est; uellem eum tecum abduxisses.  quid agatis et ecquid in italiam uenturi sitis hac hieme, fac plane sciam. balbus mihi confirmauit te diuitem futurum. id utrum romano more locutus sit, bene nummatum te futurum, an quo modo stoici dicunt omnis esse diuites qui caelo et terra frui possint, postea uidero. qui istinc ueniunt superbiam tuam accusant quod negent te percontantibus respondere. sed tamen est quod gaudeas; constat enim inter omnis neminem te uno samarobriuae iuris peritiorem esse.