qua in re primum illud reprehendo et accuso, cur in re tam uetere, tam usitata quicquam noui feceris. ingenio aliquid adsecutus es? tot homines sapientissimos et clarissimos, qui illam prouinciam ante te tenuerunt, prudentia consilioque uicisti? est tuum, est ingeni diligentiaeque tuae: do hoc tibi et concedo. scio te romae, cum praetor esses, edicto tuo possessiones hereditatum a liberis ad alienos, a primis heredibus ad secundos, a legibus ad libidinem tuam transtulisse; scio te edicta superiorum omnium correxisse et possessiones hereditatum non secundum eos  qui proferrent, sed secundum eos qui dicerent testamentum factum dedisse; easque res nouas abs te prolatas et inuentas magno tibi quaestui fuisse scio; eundemque te memini censorias quoque leges in sartis tectis exigendis tollere et commutare, ne is redimeret cuia res esset, ne pupillo tutores propinquique consulerent quo minus fortunis omnibus euerteretur; exiguam diem praefinire operi qua ceteros ab negotio excluderes, ipse in tuo redemptore nullam certam diem obseruares. quam ob rem nouam legem te in decumis statuisse non miror, hominem in edictis praetoriis, in censoriis legibus tam prudentem, tam exercitatum,—non, inquam, miror te aliquid excogitasse; sed quod tua sponte iniussu populi sine senatus auctoritate iura prouinciae siciliae mutaueris, id reprehendo, id accuso. l. octauio et c. cottae consulibus senatus permisit ut uini et olei decumas et frugum minutarum, quas ante quaestores in sicilia uendere consuessent, romae uenderent, legemque his rebus quam ipsis uideretur dicerent. cum locatio fieret, publicani postularunt quasdam res ut ad legem adderent neque tamen a ceteris censoriis legibus recederent. contra dixit is qui casu tum romae fuit, tuus hospes, uerres,—hospes, inquam, et familiaris tuus,—sthenius hic thermitanus. consules causam cognorunt; cum uiros primarios atque amplissimos ciuitatis multos in consilium aduocassent, de consili sententia pronuntiarunt se lege hieronica uendituros. itane uero? prudentissimi uiri summa auctoritate praediti, quibus senatus legum dicendarum in locandis uectigalibus omnem potestatem permiserat populusque romanus idem iusserat, siculo uno recusante cum amplificatione uectigalium nomen hiero nicae legis mutare noluerunt: tu, homo minimi consili, nullius auctoritatis, iniussu populi ac senatus, tota sicilia recusante, cum maximo detrimento atque adeo exitio uectigalium totam hieronicam legem sustulisti? at quam legem corrigit, iudices, atque adeo totam tollit! acutissime ac diligentissime scriptam, quae lex omnibus custodiis subiectum aratorem decumano tradidit, ut neque in segetibus neque in areis neque in horreis neque in amouendo neque in exportando frumento grano uno posset arator sine maxima poena fraudare decumanum. scripta lex ita diligenter est ut eum scripsisse appareat qui alia uectigalia non haberet, ita acute ut siculum, ita seuere ut tyrannum; qua lege siculis tamen arare expediret; nam ita diligenter constituta sunt iura decumano ut tamen ab inuito aratore plus decuma non possit auferri. 