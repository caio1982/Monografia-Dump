apr .   54  romae cicero caesari imp. s. d. uide quam mihi persuaserim te me esse alterum, non modo in iis rebus quae ad me ipsum sed etiam in iis quae ad meos pertinent. c. trebatium cogitaram, quocumque exirem, mecum ducere, ut eum meis omnibus studiis beneficiis quam ornatissimum domum reducerem. sed postea quam et pompei commoratio diuturnior erat quam putaram et mea quaedam tibi non ignota dubitatio aut impedire profectionem meam uidebatur aut certe tardare, uide quid mihi sumpserim: coepi uelle ea trebatium exspectare a te quae sperasset a me, neque mehercule minus ei prolixe de tua uoluntate promisi quam eram solitus de mea polliceri.  casus uero mirificus quidam interuenit quasi uel testis opinionis meae uel sponsor humanitatis tuae. nam cum de hoc ipso trebatio cum balbo nostro loquerer accuratius domi meae, litterae mihi dantur a te, quibus in extremis scriptum erat: 'm. <cur>ti filium, quem mihi commendas, uel regem galliae faciam; uel hunc leptae delega, si uis, tu  ad me alium mitte quem ornem.' sustulimus manus et ego et balbus. tanta fuit opportunitas ut illud nescio quid non fortuitum sed diuinum uideretur.  mitto igitur ad te trebatium atque ita mitto ut initio mea sponte, post autem inuitatu tuo mittendum duxerim. hunc, mi caesar, sic uelim omni tua comitate complectare ut omnia quae per me possis adduci ut in meos conferre uelis in unum hunc conferas. de quo tibi homine haec spondeo, non illo uetere uerbo meo quod, cum ad te de milone scripsissem, iure lusisti sed more romano quomodo homines non inepti loquuntur, probiorem hominem, meliorem uirum, pudentiorem esse neminem. accedit etiam quod familiam ducit in iure ciuili, singulari memoria, summa scientia.  huic ego neque tribunatum neque praefecturam neque ullius benefici certum nomen peto; beneuolentiam tuam et liberalitatem peto, neque impedio quo minus, si tibi ita placuerit, etiam hisce eum ornes gloriolae insignibus. totum denique hominem tibi ita trado, de manu, ut aiunt, in manum tuam istam et uictoria et fide praestantem. simus enim putidiusculi, quam<quam> per te uix licet; uerum, ut uideo, licebit.  cura ut ualeas, et me, ut amas, ama.