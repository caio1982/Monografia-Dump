xv vel xiv Kal .  Mart .   49  in Formiano M. CICERO IMP. S. D. CN. MAGNO PROCOS. A. d.  xv  Kal. Mart. Formiis accepi tuas litteras; ex quibus ea quae in agro Piceno gesta erant cognovi commodiora esse multo quam ut erat nobis nuntiatum, Vibullique virtutem industriamque libenter agnovi.  Nos adhuc in ea ora ubi praepositi sumus ita fuimus ut navem paratam haberemus. ea enim audiebamus et ea vere- bamur ut, quodcumque tu consilium cepisses, id nobis per- sequendum putaremus. nunc quoniam auctoritate et consilio tuo in spe firmiore sumus, si teneri posse putas Tarracinam <et> oram maritimam, in ea manebo, etsi praesidia in oppidis nulla sunt. nemo enim nostri ordinis in his locis est praeter M. Eppium, quem ego Minturnis esse volui, vigilantem hominem et industrium. nam L. Torquatum, virum fortem et cum auctoritate, Formiis non habemus; ad te profectum arbitramur.  Ego omnino, ut tibi proxime placuerat, Capuam veni eo ipso die quo tu Teano Sidicino es profectus; volueras enim me cum M. Considio pro praetore illa negotia tueri. cum eo venissem, vidi T. Ampium dilectum habere diligentissime, ab eo accipere <L.> Libonem, summa item diligentia et in illa  colonia auctoritate. fui Capuae quoad consules. iterum, ut erat <e>dictum a consulibus, veni Capuam ad Non. Febr.; cum fuissem triduum, recepi me Formias.  Nunc quod tuum consilium aut quae ratio belli sit ignoro. si tenendam hanc oram putas, quae et opportunitatem et dignitatem habet et civis egregios et, ut arbitror, teneri potest, opus est esse qui praesit; sin omnia unum in locum contrahenda sunt, non dubito quin ad te statim veniam, quo mihi nihil optatius est, idque tecum quo die ab urbe discessimus locutus sum. ego si cui adhuc videor segnior fuisse, dum ne tibi videar non laboro, et tamen si, ut video, bel- lum gerendum est, confido me omnibus facile satis facturum.  M. Tullium, meum necessarium, ad te misi cui tu, si tibi videretur, ad me litteras dares.