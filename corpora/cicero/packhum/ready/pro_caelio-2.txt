nam quod obiectum est de pudicitia quodque omnium accusatorum non criminibus sed uocibus maledictisque celebratum est, id numquam tam acerbe feret m. caelius ut eum paeniteat non deformem esse natum. sunt enim ista maledicta peruolgata in omnis quorum in adulescentia forma et species fuit liberalis. sed aliud est male dicere, aliud accusare. accusatio crimen desiderat, rem ut definiat, hominem notet, argumento probet, teste confirmet; maledictio autem nihil habet propositi praeter contumeliam; quae si petulantius iactatur, conuicium, si facetius, urbanitas nominatur. quam quidem partem accusationis admiratus sum et moleste tuli potissimum esse atratino datam. neque enim decebat neque aetas illa postulabat neque, id quod  animum aduertere poteratis, pudor patiebatur optimi adulescentis in tali illum oratione uersari. uellem aliquis ex uobis robustioribus hunc male dicendi locum suscepisset; aliquanto liberius et fortius et magis more nostro refutaremus istam male dicendi licentiam. tecum, atratine, agam lenius, quod et pudor tuus moderatur orationi meae et meum erga te parentemque tuum beneficium tueri debeo. illud tamen te esse admonitum uolo, primum ut qualis es talem te omnes esse existiment, ut quantum a rerum turpitudine abes tantum te a uerborum libertate seiungas; deinde ut ea in alterum ne dicas quae, cum tibi falso responsa sint, erubescas. quis est enim cui uia ista non pateat, quis est qui huic aetati atque isti dignitati non possit quam uelit petulanter, etiam si sine ulla suspicione, at non sine argumento male dicere? sed istarum partium culpa est eorum qui te agere uoluerunt; laus pudoris tui, quod ea te inuitum dicere uidebamus, ingeni, quod ornate politeque dixisti. uerum ad istam omnem orationem breuis est defensio. nam quoad aetas m. caeli dare potuit isti suspicioni locum, fuit primum ipsius pudore, deinde etiam patris diligentia disciplinaque munita. qui ut huic togam uirilem dedit—nihil dicam hoc loco de me; tantum sit quantum uos existimatis; hoc dicam, hunc a patre continuo ad me esse deductum—nemo hunc m. caelium in illo aetatis flore uidit nisi aut cum patre aut mecum aut in m. crassi castissima domo cum artibus honestissimis erudiretur.  