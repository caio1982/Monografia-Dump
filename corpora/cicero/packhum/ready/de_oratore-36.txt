et ut illa altera pars orationis, quae probitatis commendatione boni uiri debet speciem tueri, lenis, ut saepe iam dixi, atque summissa, sic haec, quae suscipitur ab oratore ad commutandos animos atque omni ratione flectendos, intenta ac uehemens esse debet. sed est quaedam in his duobus generibus, quorum alterum lene, alterum uehemens esse uolumus, difficilis ad distinguendum similitudo; nam et ex illa lenitate, qua conciliamur eis, qui audiunt, ad hanc uim acerrimam, qua eosdem excitamus, influat oportet aliquid, et ex hac ui non numquam animi aliquid inflandum est illi lenitati; neque est ulla temperatior oratio quam illa, in qua asperitas contentionis oratoris ipsius humanitate conditur, remissio autem lenitatis quadam grauitate et contentione firmatur. in utroque autem genere dicendi et illo, in quo uis atque contentio quaeritur, et hoc, quod ad uitam et mores accommodatur, et principia tarda [sunt] et exitus item spissi et producti esse debent. nam neque adsiliendum statim est ad genus illud orationis; abest enim totum a causa et homines prius ipsum illud, quod proprium sui iudici est, audire desiderant; nec cum in eam rationem ingressus sis, celeriter discedendum est; non enim, sicut argumentum, simul atque positum est, adripitur alterumque et tertium  poscitur, ita misericordiam aut inuidiam aut iracundiam, simul atque intuleris, possis commouere: argumentum ratio ipsa confirmat idque, simul atque emissum est, adhaerescit; illud autem genus orationis non cognitionem iudicis, sed magis perturbationem requirit, quam consequi nisi multa et uaria et copiosa oratione et simili contentione actionis nemo potest; qua re qui aut breuiter aut summisse dicunt, docere iudicem possunt, commouere non possunt; in quo sunt omnia. 