pacta et promissa semperne seruanda sint,  quae nec ui nec dolo malo , ut praetores solent,  facta sint . si quis medicamentum cuipiam dederit ad aquam intercutem pepigeritque, si eo medicamento sanus factus esset, ne illo medicamento umquam postea uteretur, si eo medicamento sanus factus sit et annis aliquot post inciderit in eundem morbum nec ab eo, quicum pepigerat, impetret, ut iterum eo liceat uti, quid faciendum sit. cum sit is inhumanus, qui non concedat,  nec ei quicquam fiat iniuriae, uitae et saluti consulendum. quid? si qui sapiens rogatus sit ab eo, qui eum heredem faciat, cum ei testamento sestertium milies relinquatur, ut antequam hereditatem adeat luce palam in foro saltet, idque se facturum promiserit, quod aliter heredem eum scripturus ille non esset, faciat quod promiserit necne? promisisse nollem et id arbitror fuisse grauitatis; quoniam promisit, si saltare in foro turpe ducet, honestius mentietur, si ex hereditate nihil ceperit, quam si ceperit, nisi forte eam pecuniam in rei publicae magnum aliquod tempus contulerit, ut uel saltare, cum patriae consulturus sit, turpe non sit. ac ne illa quidem promissa seruanda sunt, quae non sunt iis ipsis utilia, quibus illa promiseris. sol phaetonti filio, ut redeamus ad fabulas, facturum se esse dixit, quidquid optasset. optauit, ut in currum patris tolleretur; sublatus est; atque is ante quam constitit ictu fulminis deflagrauit; quanto melius fuerat in hoc promissum patris non esse seruatum. quid? quod theseus exegit promissum a neptuno? cui cum tres optationes neptunus dedisset, optauit interitum hippolyti filii, cum is patri suspectus esset de nouerca; quo optato impetrato, theseus in maximis fuit luctibus. quid? <quod> agamemnon cum deuouisset dianae, quod in suo regno pulcherrimum natum esset illo anno, immolauit iphigeniam, qua nihil erat eo quidem anno natum pulchrius. promissum potius non faciendum, quam tam taetrum facinus admittendum  fuit. ergo et promissa non facienda nonnumquam neque semper deposita reddenda. si gladium quis apud te sana mente deposuerit, repetat insaniens, reddere peccatum sit, officium non reddere. quid? si is, qui apud te pecuniam deposuerit, bellum inferat patriae, reddasne depositum? non credo, facies enim contra rem publicam, quae debet esse carissima. sic multa, quae honesta natura uidentur esse, temporibus fiunt non honesta. facere promissa, stare conuentis, reddere deposita commutata utilitate fiunt non honesta. ac de iis quidem, quae uidentur esse utilitates contra iustitiam simulatione prudentiae, satis arbitror dictum. 