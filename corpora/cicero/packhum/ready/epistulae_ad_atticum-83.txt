ix Kal .  Mai .   55   ( ยง 2)  in Cumano <CICERO ATTICO SAL.> Puteolis magnus est rumor [et] Ptolemaeum esse in regno. si quid habes certius, velim scire. ego hic pascor bibliotheca Fausti. fortasse tu putabas his rebus Puteolanis et Lucrinensibus. ne ista quidem desunt, sed mehercule <ut> a ceteris oblectationi- bus deseror et voluptat<ibus cum propter aetatem t>um propter rem publicam, sic litteris sustentor et recreor maloque in illa tua sedecula quam habes sub imagine Aristotelis sedere quam in istorum sella curuli tecumque apud te ambulare quam cum eo quocum video esse ambulandum. sed de illa ambulatione fors viderit aut si quis est qui curet deus. nostram ambulationem et Laconicum eaque quae circa sunt velim quo<ad> poteris invisas et urgeas Philotimum ut properet, ut possim tibi aliquid in eo genere respondere.   Pompeius in Cumanum Parilibus venit. misit ad me statim qui salutem nuntiaret. ad eum postridie mane vadebam cum haec scripsi.