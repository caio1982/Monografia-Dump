et queruntur quidam epicurei, uiri optimi—nam nullum genus est minus malitiosum—, me studiose dicere contra epicurum. ita credo, de honore aut de dignitate contendimus. mihi summum in animo bonum uidetur, illi autem in corpore, mihi in uirtute, illi in uoluptate. et illi pugnant, et quidem uicinorum fidem implorant—multi autem sunt, qui statim conuolent —; ego sum is qui dicam me non laborare, actum habiturum, quod egerint. quid enim? de bello punico agitur? de quo ipso cum aliud m. catoni, aliud l. lentulo uideretur, nulla inter eos concertatio umquam fuit. hi nimis iracunde agunt, praesertim cum ab is non sane animosa defendatur sententia, pro qua non in senatu, non in contione, non apud exercitum neque ad censores dicere audeant. sed cum istis alias, et eo quidem animo, nullum ut certamen instituam, uerum dicentibus facile cedam; tantum admonebo, si maxime uerum sit ad corpus omnia referre sapientem siue, ut honestius dicam, nihil facere nisi quod expediat, siue omnia referre ad utilitatem suam, quoniam haec plausibilia non sunt, ut in sinu gaudeant, gloriose loqui desinant.  cyrenaicorum restat sententia; qui tum aegritudinem censent existere, si necopinato quid euenerit. est id quidem magnum, ut supra dixi; etiam chrysippo ita uideri scio, quod prouisum ante non sit, id ferire uehementius; sed non sunt in hoc omnia. quamquam hostium repens aduentus magis aliquanto conturbat  quam expectatus, et maris subita tempestas quam ante prouisa terret nauigantes uehementius, et eius modi sunt pleraque. sed cum diligenter necopinatorum naturam consideres, nihil aliud reperias nisi omnia uideri subita maiora, et quidem ob duas causas, primum quod, quanta sint quae accidunt, considerandi spatium non datur, deinde, cum uidetur praecaueri potuisse, si prouisum esset, quasi culpa contractum malum aegritudinem acriorem facit. quod ita esse dies declarat, quae procedens ita mitigat, ut isdem malis manentibus non modo leniatur aegritudo, sed in plerisque tollatur. karthaginienses multi romae seruierunt, macedones rege perse capto; uidi etiam in peloponneso, cum essem adulescens, quosdam corinthios. hi poterant omnes eadem illa de andromacha deplorare: 'haec omnia uidi . . . . ', sed iam decantauerant fortasse. eo enim erant uoltu, oratione, omni reliquo motu et statu, ut eos argiuos aut sicyonios diceres, magisque me mouerant corinthi subito aspectae parietinae quam ipsos corinthios, quorum animis diuturna cogitatio callum uetustatis obduxerat. legimus librum clitomachi, quem ille euersa karthagine misit consolandi causa ad captiuos, ciues suos; in eo est disputatio scripta carneadis, quam se ait in commentarium rettulisse. cum ita positum esset, uideri fore in aegritudine sapientem patria capta, quae carneades contra dixerit, scripta sunt. tanta igitur calamitatis praesentis adhibetur a philosopho medicina, quanta inueteratae ne desideratur quidem, nec, si aliquot annis post idem ille liber captiuis missus esset, uolneribus mederetur, sed cicatricibus. sensim  enim et pedetemptim progrediens extenuatur dolor, non quo ipsa res immutari soleat aut possit, sed id, quod ratio debuerat, usus docet, minora esse ea quae sint uisa maiora. 