quoniam satis ostendisse uideamur, quibus argumentationibus in uno quoque genere causae iudicialis uti conueniret, consequi uidetur, ut doceamus, quemadmodum ipsas argumentationes ornate et absolute tractare possimus. nam fere non difficile inuenire, quid sit causae adiumento; difficillimum uero est inuentum expolire et expedite pronuntiare. haec enim res facit, ut neque diutius, quam satis sit, in eisdem locis commoremur, nec eodem identidem reuoluamur, neque incoatam argumentationem relinquamus, neque incommode ad aliam deinceps transeamus. itaque hac ratione et ipse<i> meminisse poterimus, quid quoque loco dixerimus, et auditor cum totius causae tum unius cuiusque argumentationis distributionem percipere et meminisse poterit.   ergo absolutissima et perfectissima est argumentatio ea, quae in quinque partes est distributa: propositionem, rationem, rationis confirmationem, exornationem, conplexionem.  propositio est, per quam ostendimus summatim, quid sit quod probari uolumus.  ratio est quae causam demonstrat, uerum esse id, quod intendimus, breui subiectione.  rationis confirmatio est ea, quae pluribus argumentis conroborat breuiter expositam rationem.  exornatio est, qua utimur rei honestandae et conlocupletandae causa, confirmata argumentatione.  conplexio est, quae concludit breuiter, conligens partes argumentationis.  hisce igitur quinque partibus ut absolutissime utamur, hoc modo tractabimus argumentationem: 'causam ostendemus ulixi fuisse, quare interfecerit aiacen. inimicum enim acerrimum de medio tollere uolebat, a quo sibi non iniuria summum periculum metuebat. uidebat illo incolumi se incolumem non futurum; sperabat illius morte se salutem sibi conparare; consueuerat, si iure non potuerat, iniuria quauis inimico exitium machinari: cui rei mors indigna palamedi testimonium dat. ergo et metus periculi hortabatur eum interimere, a quo supplicium uerebatur; et consuetudo peccandi maleficii suscipiendi remouebat dubitationem. omnes enim cum minima peccata cum causa sus cipiunt, tum uero illa, quae multo maxima sunt maleficia, aliquo certo emolumento inducti suscipere conantur. si multos induxit in peccatum pecuniae spes, si conplures scelere se contaminarunt imperii cupiditate, si multi leue conpendium fraude maxima commutarunt, cui mirum uidebitur, istum a maleficio propter acerrimam formidinem non temperasse? uirum fortissimum, integerrimum, inimicitiarum persequentissimum, iniuria lacessitum, ira exsuscitatum homo timidus, nocens, conscius sui peccati, insidiosus * * * inimicum incolumem esse noluit: qui tandem hoc mirum uidebitur? nam cum feras bestias uideamus alacres et erectas uadere, ut alteri bestiae noceant, non est incredibile putandum istius quoque animum ferum, crudelem atque inhumanum cupide ad inimici perniciem profectum; praesertim cum in bestiis nullam neque bonam neque malam rationem uideamus, in isto plurimas et pessumas rationes semper fuisse intellegamus. si ergo pollicitus sum me daturum causam, qua inductus ulixes accesserit ad maleficium, et si inimicitiarum acerrimam rationem et periculi metum intercessisse demonstraui, non est dubium quin confiteatur causam maleficii fuisse.' 