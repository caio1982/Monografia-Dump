ui kal .  iun .   45 <cicero attico sal.> de hortis ex tuis litteris cognoui et chrysippo. in uilla, cuius insulsitatem bene noram, uideo nihil aut pauca mutata; balnearia tamen laudat maiora, de minoribus ait hiberna effici posse. tecta igitur ambulatiuncula addenda est; quam ut tantam faciamus quantam in tusculano fecimus prope dimidio minoris constabit isto loco. ad id autem quod uolumus ἀφίδρυμα nihil aptius uidetur quam lucus, quem ego noram; sed celebritatem nullam tum habebat, nunc audio maximam. nihil est quod ego malim. in hoc τὸν τῦφόν μου πρὸς θεῶν τροποφόρησον. reliquum est, si faberius nobis nomen illud explicat, noli quaerere quanti; othonem uincas uolo. nec tamen insaniturum illum puto; nosse enim mihi hominem uideor. ita male autem audio ipsum esse tractatum ut mihi ille emptor non esse uideatur. quid enim pateretur? sed quid argumentor? si faberium explicas, emamus uel magno; si m<in>us, ne paruo quidem possumus. clodiam igitur. a qua ipsa ob eam causam sperare uideor, quod et multo minoris sunt et dolabellae nomen iam expeditum uidetur, ut etiam repraesentatione confidam. de hortis satis. cras aut te aut causam; quam quidem <puto> futuram faberianam. sed si poteris.  <q.> ciceronis epistulam tibi remisi. o te ferreum qui illius periculis non moueris! me quoque accusat. eam tibi epistulam †misissem†. nam illam alteram de rebus gestis eodem exemplo  puto. in cumanum hodie misi tabellarium. ei dedi tuas ad uestorium quas pharnaci dederas.