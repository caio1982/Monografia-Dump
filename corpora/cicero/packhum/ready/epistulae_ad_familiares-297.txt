c .  mai .(?)   45 cicero caesari imp. s. precilium tibi commendo unice, tui necessari, mei familiarissimi, uiri optimi, filium. quem cum adulescentem ipsum propter eius modestiam, humanitatem, animum et amorem erga me singularem mirifice diligo tum patrem eius re doctus intellexi et didici mihi fuisse semper amicissimum. em hic ille est de illis maxime qui irridere atque obiurgare me solitus est quod me non tecum, praesertim cum abs te honorificentissime inuitarer, coniungerem. 'ἀλλ’ ἐμὸν οὔ ποτε θυμὸν ἐνὶ στήθεσσιν ἔπειθεν.' audiebam enim nostros proceres clamitantis 'ἄλκιμος ἔσσ’, ἵνα τίς σε καὶ ὀψιγόνων ἐῢ εἴπῃ.' 'ὣς φάτο, τὸν δ’ ἄχεος νεφέλη ἐκάλυψε μέλαινα.'  sed tamen idem me consolatur etiam. hominem <enim> perustum etiamnum gloria uolunt incendere atque ita loquuntur: 'μὴ μὰν ἀσπουδί γε καὶ ἀκλειῶς ἀπολοίμην, ἀλλὰ μέγα ῥέξας τι καὶ ἐσσομένοισι πυθέσθαι.' sed me minus iam mouent, ut uides. itaque ab homeri magniloquentia confero me ad uera praecepta Εὐριπίδου: 'μισῶ σοφιστήν, ὅστις οὐχ αὑτῷ σοφός.'  quem uersum senex precilius laudat egregie et ait posse eundem et 'ἅμα πρόσσω καὶ ὀπίσσω' uidere et tamen nihilo minus 'αἰὲν ἀριστεύειν καὶ ὑπείροχον ἔμμεναι ἄλλων.'  sed ut redeam ad id unde coepi, uehementer mihi gratum feceris si hunc adulescentem humanitate tua, quae est singularis, comprehenderis et ad id quod ipsorum preciliorum causa te uelle arbitror addideris cumulum commendationis meae. genere nouo sum litterarum ad te usus ut intellegeres non uulgarem esse commendationem.