xui kal .  mart .   54 marcus quinto fratri salutem risi niuem atram teque hilari animo esse et prompto ad iocandum ualde me iuuat. de pompeio adsentior tibi, uel tu potius mihi. nam, ut scis, iam pridem istum canto caesarem. mihi crede, in sinu est neque ego discingor.  cognosce nunc idus: decimus erat caelio dies. domitius ad numerum iudices non habuit. uereor ne homo taeter et ferus, pola seruius, ad accusationem ueniat. nam noster caelius ualde oppugnatur a gente clodia. certi nihil est adhuc, sed ueremur.  eodem igitur die tyriis est senatus datus frequens. frequentes contra syriaci publicani. uehementer uexatus gabinius. exagitati tamen a domitio publicani quod eum essent cum equis prosecuti. <a>t noster lamia paulo ferocius, cum domitius dixisset 'uestra culpa haec acciderunt, equites  romani. dissolute enim iudicatis', 'nos iudicamus, uos laudatis' inquit. actum est eo die nihil. nox diremit.  comitialibus diebus qui quirinalia sequuntur appius interpretatur non impediri se lege pupia quo minus habeat senatum et, quod gabinia sanctum sit, etiam cogi ex kal. febr. usque ad kal. mart. legatis senatum cottidie dare. ita putantur detrudi comitia in mensem martium. sed tamen his comitialibus tribuni pl. de gabinio se acturos esse dicunt.  omnia colligo ut noui scribam aliquid ad te, sed, ut uides, res me ipsa deficit. itaque ad callisthenem et ad philistum redeo, in quibus te uideo uolutatum. callisthenes quidem uulgare et not<h>um negotium, quem ad modum aliquot graeci locuti sunt. siculus ille capitalis; creber, acutus, breuis, paene pusillus thucydides. sed utros eius habueris libros (duo enim sunt corpora) an utrosque nescio. me magis 'de dionysio' delectat. ipse est enim ueterator magnus et perfamiliaris philisto dionysius. sed quod adscribis, adgrederisne ad historiam, me auctore potes. et quoniam tabellarios subministras, hodierni diei res gestas lupercalibus habebis.  oblecta te cum cicerone nostro quam bellissime.