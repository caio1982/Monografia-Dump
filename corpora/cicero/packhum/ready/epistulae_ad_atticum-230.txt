Id .  Iun .   48   ( ยง 3)  in castris Pompei CICERO ATTICO SAL. Quid hic agatur scire poteris ex eo qui litteras attulit; quem diutius tenui quia cottidie aliquid novi exspectabamus, neque nunc mittendi tamen ulla causa fuit praeter eam de qua tibi rescribi voluisti, quod ad Kal. Quint. pertinet, quid vellem. utrumque grave est, et tam gravi tempore periculum tantae pecuniae et dubio rerum exitu ista quam scribis abruptio. qua re ut alia sic hoc vel maxime tuae amicitiae benevolentiaeque permitto et illius consilio et voluntati; cui miserae consuluissem melius, si tecum olim coram potius quam per litteras de salute nostra fortunisque deliberavissem.  Quod negas praecipuum mihi ullum <in communibus> in- commodis impendere, etsi ista res nihil habet consolationis, tamen etiam praecipua multa sunt quae tu profecto vides et gravissima esse et me facillime vitare potuisse. ea tamen erunt minora si, ut adhuc factum est, administratione diligentiaque tua levabuntur.  Pecunia apud Egnatium est. sit per me ut est. neque enim hoc quod agitur videtur diuturnum esse posse, ut scire iam possim quid maxime opus sit: etsi egeo rebus omnibus, quod is quoque in angustiis est quicum sumus; cui magnam dedimus pecuniam mutuam, opinantes nobis constitutis rebus eam rem etiam honori fore. tu, ut antea fecisti, velim, si qui erunt ad quos aliquid scribendum a me existimes, ipse conficias. tuis  salutem dic. cura ut valeas. in primis id quod scribis omnibus rebus cura et provide, ne quid ei desit de qua scis me miserri- mum esse. Id. Iun. ex castris.