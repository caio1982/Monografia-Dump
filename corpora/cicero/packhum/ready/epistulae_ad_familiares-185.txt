xiii kal .  apr .   43 cicero planco quae locutus est furnius noster de animo tuo in rem publicam ea gratissima fuerunt senatui, populo romano probatissima. quae autem tuae recitatae litterae sunt in senatu nequaquam consentire cum furni oratione uisae sunt. pacis enim auctor eras, cum collega tuus, uir clarissimus, a foedissimis latronibus obsideretur; qui aut positis armis pacem  petere debent aut, si pugnantes eam postulant, uictoria pax, non pactione, parienda est. sed de pace litterae uel lepidi uel tuae quam in partem acceptae sint ex uiro optimo, fratre tuo, et ex c. furnio poteris cognoscere. me autem impulit tui caritas ut, quamquam nec tibi ipsi consilium deesset et fratris furnique beneuolentia fidelisque prudentia tibi praesto esset futura, uellem tamen meae quoque auctoritatis pro plurimis nostris necessitudinibus praeceptum ad te aliquod peruenire.  crede igitur mihi, plance, omnis quos adhuc gradus dignitatis consecutus sis (es autem adeptus amplissimos) eos honorum uocabula habituros, non dignitatis insignia, nisi te cum libertate populi romani et cum senatus auctoritate coniunxeris. seiunge te, quaeso, aliquando ab iis cum quibus te non tuum iudicium sed temporum uincla coniunxerunt. complures in perturbatione rei publicae consules dicti, quorum nemo consularis habitus nisi qui animo exstitit in rem publicam consulari. talem igitur te esse oportet qui primum te ab impiorum ciuium tui dissimillimorum societate seiungas, deinde te senatui bonisque omnibus auctorem, principem, ducem praebeas, postremo ut pacem esse iudices non in armis positis sed in abiecto armorum et seruitutis metu. haec si et ages et senties, tum eris non modo consul et consularis sed magnus etiam consul et consularis; sin aliter, tum in istis amplissimis nominibus honorum non modo dignitas nulla erit sed erit summa deformitas.  haec impulsus beneuolentia scripsi paulo seuerius; quae tu [in] experiendo in ea ratione quae te digna est uera esse cognosces. Â d. xiii kal. apr. 