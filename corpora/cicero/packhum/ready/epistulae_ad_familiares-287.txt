56  uel  55 m. cicero q. ualerio q. f. orcae pro cos. s. u. b. e. u.  credo te memoria tenere me et coram p. cuspio tecum locutum esse cum te prosequerer paludatum et item postea pluribus uerbis tecum egisse ut, quoscumque tibi eius necessarios commendarem, haberes eos in numero meorum necessariorum. id tu pro tua summa erga me beneuolentia perpetuaque obseruantia mihi liberalissime atque humanissime recepisti.  cuspius, homo in omnis suos officiosissimus, mirifice quosdam homines ex ista prouincia tuetur et diligit propterea quod fuit in africa bis, cum maximis societatis negotiis praeesset. itaque hoc eius officium quod adhibetur erga illos ego mea facultate et gratia soleo quantum possum adiuuare. qua re cuspianorum omnium commendationis causam hac tibi epistula exponendam putaui, reliquis epistulis tantum faciam ut notam apponam eam quae mihi tecum conuenit, et simul significem de numero esse cuspi amicorum.  sed hanc commendationem quam his litteris consignare uolui scito esse omnium grauissimam. nam p. cuspius singulari studio contendit a me ut tibi quam diligentissime l. iulium commendarem. eius ego studio uix uideor mihi satis facere posse si utar uerbis iis quibus, cum diligentissime quid agimus, uti solemus. noua quaedam postulat et putat me eius generis artificium quoddam tenere. ei ego pollicitus sum me ex intima nostra arte deprompturum mirificum genus commendationis. id quoniam adsequi non possum, tu re uelim efficias ut ille genere mearum litterarum incredibile  quiddam perfectum arbitretur. id facies si omne genus liberalitatis quod et ab humanitate et potestate tua proficisci poterit non modo re sed etiam uerbis, uultu denique, exprompseris; quae quantum in prouincia ualeant, uellem expertus essem, sed tamen suspicor.  ipsum hominem quem tibi commendo perdignum esse tua amicitia non solum quia mihi cuspius dicit credo, tametsi id satis esse debebat, sed quia noui eius iudicium in hominibus et amicis deligendis.  harum litterarum uis quanta fuerit propediem iudicabo tibique, ut confido, gratias agam. ego quae te uelle quaeque ad te pertinere arbitrabor omnia studiose diligenterque curabo.  cura ut ualeas.