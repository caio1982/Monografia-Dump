46  uel  45 cicero seruio s. licet eodem exemplo saepius tibi huius generis litteras mittam, cum gratias agam quod meas commendationes tam diligenter obserues, quod feci in aliis et faciam, ut uideo, saepius; sed tamen non parcam operae et, ut uo<s so>letis in formulis, sic ego in epistulis 'de eadem re alio modo'.  c. auianius igitur hammonius incredibilis mihi gratias per litteras egit et suo et aemili auianiani, patroni sui, nomine: nec liberalius nec honorificentius potuisse tractari nec se praesentem nec rem familiarem absentis patroni sui. id mihi cum iucundum est eorum causa quos tibi ego summa necessitudine et summa coniunctione adductus commendaueram, quod m. aemilius unus est ex meis familiarissimis atque intimis maxime necessarius, homo et magnis meis beneficiis deuinctus et prope omnium qui mihi debere aliquid uidentur gratissimus, tum multo iucundius te esse in me tali uoluntate ut plus prosis amicis meis quam ego praesens fortasse prodessem, credo, quod magis ego dubitarem quid illorum causa facerem quam tu quid mea.  sed hoc non dubito, quin existimes mihi esse gratum. illud te rogo, ut illos quoque gratos esse homines putes; quod ita esse tibi promitto atque confirmo. qua re uelim quicquid habent negoti des operam, quod commodo tuo fiat, ut te obtinente achaiam conficiant.  ego cum tuo seruio iucundissime et coniunctissime uiuo magnamque cum ex ingenio eius singularique studio tum ex uirtute et probitate uoluptatem capio. 