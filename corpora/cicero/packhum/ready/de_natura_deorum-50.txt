atque hoc loco me intuens 'utar' inquit 'carminibus arateis, quae a te admodum adulescentulo conuersa ita me delectant quia latina sunt, ut multa ex is memoria teneam. ergo, ut oculis adsidue uidemus, sine ulla mutatione aut uarietate "cetera labuntur celeri caelestia motu cum caeloque simul noctesque diesque feruntur", quorum contemplatione nullius expleri potest animus naturae constantiam uidere cupientis. "extremusque adeo duplici de cardine uertex dicitur esse polus."  hunc circum arctoe duae feruntur numquam occidentes. "ex is altera apud graios cynosura uocatur, altera dicitur esse helice", cuius quidem clarissimas stellas totis noctibus cernimus, quas "nostri septem soliti uocitare triones"; paribusque stellis similiter distinctis eundem caeli uerticem lustrat parua cynosura. "hac fidunt duce nocturna phoenices in alto. sed prior illa magis stellis distincta refulget et late prima confestim a nocte uidetur. haec uero parua est, sed nautis usus in hac est; nam cursu interiore breui conuertitur orbe." et quo sit earum stellarum admirabilior aspectus, "has inter ueluti rapido cum gurgite flumen toruus draco serpit supter supraque reuoluens sese conficiensque sinus e corpore flexos". eius cum totius est praeclara species <tum> in primis aspicienda est figura capitis atque ardor oculorum: "huic non una modo caput ornans stella relucet, uerum tempora sunt duplici fulgore notata e trucibusque oculis duo feruida lumina flagrant atque uno mentum radianti sidere lucet; opstipum caput, a<t> tereti ceruice reflexum optutum in cauda maioris figere dicas". et relicum quidem corpus draconis totis noctibus cernimus, "hoc caput hic paulum sese subitoque recondit, ortus ubi atque obitus parti admiscetur in una".  id autem caput attingens "defessa uelut maerentis imago uertitur", quam quidem graeci "engonasin uocitant, genibus quia nixa feratur". "hic illa eximio posita est fulgore corona." atque haec quidem a tergo, propter caput autem anguitenens, "quem claro perhibent ophiuchum nomine graii". "hic pressu duplici palmarum continet anguem, atque eius ipse manet religatus corpore torto; namque uirum medium serpens sub pectora cingit. ille tamen nitens grauiter uestigia ponit atque oculos urget pedibus pectusque nepai." septentriones autem sequitur "arctophylax, uulgo qui dicitur esse bootes, quod quasi temone adiunctam prae se quatit arctum". dein quae sequuntur: "huic" enim booti "subter praecordia fixa uidetur stella micans radiis, arcturus nomine claro"; cuius <pedibus> subiecta fertur "spicum inlustre tenens splendenti corpore uirgo". atque ita demetata signa sunt, ut in tantis descriptionibus diuina sollertia appareat: "et natos geminos inuisses sub caput arcti; subiectus mediaest cancer, pedibusque tenetur magnus leo tremulam quatiens e corpore flammam".  auriga "sub laeua geminorum obductus parte feretur. aduersum caput huic helicae truculenta tuetur. at capra laeum umerum clara obtinet." tum quae secuntur: "uerum haec est magno atque inlustri praedita signo, contra haedi exiguum iaciunt mortalibus ignem". cuius sub pedibus "corniger est ualido conixus corpore taurus". eius caput stellis conspersum est frequentibus; "has graeci stellas hyadas uocitare suerunt" a pluendo (ὕειν enim est pluere), nostri imperite suculas, quasi a subus essent non ab imbribus nominatae. minorem autem septentrionem cepheus passis palmis <post> terga subsequitur; "namque ipsum ad tergum cynosurae uertitur arcti". hunc antecedit "obscura specie stellarum cassiepia." "hanc autem inlustri uersatur corpore propter andromeda aufugiens aspectu maesta parentis." "huic equos ille iubam quatiens fulgore micanti summum contingit caput aluo, stellaque iungens una tenet duplices communi lumine formas aeternum ex astris cupiens conectere nodum." "exin contortis aries cum cornibus haeret." quem propter "pisces, quorum alter paulum praelabitur ante et magis horriferis aquilonis tangitur auris".  ad pedes andromedae perseus describitur, "quem summa <a> regione aquilonis flamina pulsant". cuius "propter laeum genum" "uergilias tenui cum luce uidebis". "inde fides leuiter posita et conuexa uidetur." inde "est ales auis lato sub tegmine caeli". capiti autem equi proxima est aquari dextra totusque deinceps aquarius. tum "gelidum ualido de pectore frigus anhelans corpore semifero magno capricornus in orbe; quem cum perpetuo uestiuit lumine titan, brumali flectens contorquet tempore currum". hic autem aspicitur "sese ostendens emergit scorpios alte posteriore trahens flexum ui corporis arcum". quem "propter nitens pinnis conuoluitur ales". "at propter se aquila ardenti cum corpore portat." deinde delphinus. "exinde orion obliquo corpore nitens".  quem subsequens "feruidus ille canis stellarum luce" refulget. post lepus subsequitur "curriculum numquam defesso corpore sedans at canis ad caudam serpens prolabitur argo". "hanc aries tegit et squamoso corpore pisces fluminis inlustri tangentem corpore ripas." quem longe "serpentem" et manantem aspicies "proceraque uincla uidebis, quae retinent pisces caudarum a parte locata" "inde nepae cernes propter fulgentis acumen aram, quam flatu permulcet spiritus austri." propter quae centaurus "cedit equi partis properans subiungere chelis. hic dextram porgens, quadrupes qua uasta tenetur", "tendit et inlustrem truculentus cedit ad aram. hic sese infernis e partibus erigit hydra", cuius longe corpus est fusum, "in medioque sinu fulgens cretera relucet. extremam nitens plumato corpore coruus rostro tundit, et hic geminis est ille sub ipsis ante canem, procyon graio qui nomine fertur". haec omnis descriptio siderum atque hic tantus caeli  ornatus ex corporibus huc et illuc casu et temere cursantibus potuisse effici cuiquam sano uideri potest, aut uero alia quae natura mentis et rationis expers haec efficere potuit quae non modo ut fierent ratione eguerunt sed intellegi qualia sint sine summa ratione non possunt? 