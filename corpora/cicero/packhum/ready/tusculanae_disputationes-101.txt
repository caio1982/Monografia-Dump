atqui his capiuntur imperiti, et propter huius modi sententias istorum hominum est multitudo; acute autem disputantis illud est, non quid quisque dicat, sed quid cuique dicendum sit, uidere. uelut in ea ipsa sententia, quam in hac disputatione suscepimus, omnis bonos semper beatos uolumus esse. quos dicam bonos, perspicuum est; omnibus enim uirtutibus instructos et ornatos tum sapientis, tum uiros bonos dicimus. uideamus, qui dicendi sint beati. equidem eos existimo, qui sint in bonis nullo adiuncto malo; neque ulla alia huic uerbo, cum beatum dicimus, subiecta notio est nisi secretis malis omnibus cumulata bonorum complexio. hanc assequi uirtus, si quicquam praeter ipsam boni est, non potest. aderit enim malorum, si mala illa ducimus, turba quaedam: paupertas, ignobilitas, humilitas, solitudo, amissio suorum, graues dolores corporis, perdita ualetudo, debilitas, caecitas, interitus patriae, exilium, seruitus denique.  in his tot et tantis—atque etiam plura possunt accidere—potest esse sapiens; nam haec casus importat, qui in sapientem potest incurrere. at si ea mala sunt, quis potest praestare semper sapientem beatum fore, cum uel in omnibus is uno tempore esse possit? non igitur facile concedo neque bruto meo neque communibus magistris nec ueteribus illis, aristoteli speusippo xenocrati polemoni, ut, cum ea quae supra enumeraui in malis numerent, idem dicant semper beatum esse sapientem. quos si titulus hic delectat insignis et pulcher, pythagora socrate platone dignissimus, inducant animum illa, quorum splendore capiuntur, uires ualetudinem pulchritudinem diuitias honores opes contemnere eaque, quae is contraria sunt, pro nihilo ducere: tum poterunt clarissima uoce profiteri se neque fortunae impetu nec multitudinis opinione nec dolore nec paupertate terreri, omniaque sibi in sese esse posita, nec esse quicquam extra suam potestatem, quod ducant in bonis. nunc et haec loqui, quae sunt magni cuiusdam et alti uiri, et eadem, quae uulgus, in malis et bonis numerare concedi nullo modo potest. qua gloria commotus epicurus exoritur; cui etiam, si dis placet, uidetur semper sapiens beatus. hic dignitate huius sententiae capitur, sed numquam id diceret, si ipse se audiret. quid est enim quod minus conueniat, quam ut is, qui uel summum uel solum malum dolorem esse dicat, idem censeat 'quam hoc suaue est!' tum, cum dolore crucietur, dicturum esse sapientem? non  igitur ex singulis uocibus philosophi spectandi sunt, sed ex perpetuitate atque constantia. 