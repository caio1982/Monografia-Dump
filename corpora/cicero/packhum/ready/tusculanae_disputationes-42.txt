aut enim nulla uirtus est aut contemnendus omnis dolor. prudentiamne uis esse, sine qua ne intellegi quidem ulla uirtus potest? quid ergo? ea patieturne te quicquam facere nihil proficientem et <frustra> laborantem? an temperantia sinet te inmoderate facere quicquam? an coli iustitia poterit ab homine propter uim doloris enuntiante commissa, prodente conscios, multa officia relinquente? quid? fortitudini comitibusque eius, magnitudini animi, grauitati, patientiae, rerum humanarum despicientiae, quo modo respondebis? adflictusne et iacens et lamentabili uoce deplorans audieris: 'o uirum fortem!'? te uero ita adfectum ne uirum quidem quisquam dixerit. amittenda igitur fortitudo est aut sepeliendus dolor. ecquid scis igitur, si quid de corinthiis tuis amiseris, posse habere te reliquam supellectilem saluam, uirtutem autem si unam amiseris—etsi amitti non potest uirtus, sed si unam confessus eris te non habere, nullam esse te habiturum? num igitur fortem uirum, num magno animo, num patientem, num grauem, num humana contemnentem potes dicere aut philoctetam illum—? a te enim malo discedere, sed ille certe non fortis, qui iacet  in tecto úmido, quod éiulatu, quéstu, gemitu, frémitibus resonándo mutum flébilis uocés refert. non ego dolorem dolorem esse nego—cur enim fortitudo desideraretur?—sed eum opprimi dico patientia, si modo est aliqua patientia; si nulla est, quid exornamus philosophiam aut quid eius nomine gloriosi sumus? pungit dolor, uel fodiat sane: si nudus es, da iugulum; sin tectus uolcaniis armis, id est fortitudine, resiste; haec enim te, nisi ita facies, custos dignitatis relinquet et deseret. 