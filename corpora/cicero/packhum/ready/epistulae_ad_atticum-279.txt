id .  mart .   45 <cicero attico sal.> nondum uideris perspicere quam me nec antonius commouerit nec quicquam iam eius modi possit commouere. de terentia autem scripsi ad te eis litteris quas dederam pridie. quod me hortaris idque a ceteris desiderari scribis ut dissimulem me tam grauiter dolere, possumne magis quam quod totos dies consumo in litteris? quod etsi non dissimulationis [causa] sed potius leniendi et sanandi animi causa facio, tamen, si mihi minus proficio, simulationi certe facio satis.  minus multa ad te scripsi, quod exspectabam tuas litteras ad eas quas ad te pridie dederam. exspectabam autem maxime de fano, non nihil etiam de terentia. uelim me facias certiorem proximis litteris cn. caepio, seruiliae claudi pater, uiuone patre suo naufragio perierit an mortuo, item rutilia uiuone c. cotta filio suo mortua sit an mortuo. pertinent ad eum librum quem de luctu minuendo scripsimus. 