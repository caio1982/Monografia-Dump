post .  parte quint .   50  tarsi m. cicero s. d. m. catoni 'laetus sum laudari me' inquit hector, opinor, apud naeuium 'abs te, pater, a laudato uiro.' ea est enim profecto iucunda laus quae ab iis proficiscitur qui ipsi in laude uixerunt. ego uero uel gratulatione litterarum tuarum uel testimoniis sententiae dictae nihil est quod me non adsecutum putem, idque mihi cum amplissimum tum gratissimum est, te libenter amicitiae dedisse quod liquido ueritati dares. et si non modo omnes uerum etiam multi catones essent in ciuitate nostra, in qua unum exstitisse mirabile est, quem ego currum aut quam lauream cum tua laudatione conferrem? nam ad meum sensum et ad illud sincerum ac subtile iudicium nihil potest esse laudabilius quam ea tua oratio quae est ad me perscripta a meis necessariis.  sed causam meae uoluntatis (non enim dicam cupiditatis) exposui tibi superioribus litteris. quae etiam si parum iusta tibi uisa est, hanc tamen habet rationem, non ut nimis concupiscendus honos sed tamen, si deferatur a senatu, minime aspernandus esse uideatur. spero autem illum ordinem pro meis ob rem publicam susceptis laboribus me non indignum honore, usitato praesertim, existimaturum. quod si ita erit, tantum ex te peto, quod amicissime scribis, ut, cum tuo iudicio quod amplissimum esse arbitraris mihi tribueris, si id quod maluero acciderit, gaudeas. sic enim fecisse te et sensisse et scripsisse uideo, resque ipsa declarat tibi illum honorem nostrum supplicationis iucundum fuisse, quod scribendo adfuisti. haec enim senatus consulta non ignoro ab amicissimis eius cuius <de> honore agitur scribi solere.  ego, ut spero, te propediem uidebo, atque utinam re publica meliore quam timeo! 