prid .  kal .  sept .   51  in castris ad iconium m. cicero s. d. appio pulchro cum meum factum cum tuo comparo, etsi non magis mihi faueo in nostra amicitia tuenda quam tibi, tamen multo magis meo facto delector quam tuo. ego enim brundisii quaesiui ex phania, cuius mihi uidebar et fidelitatem erga te  perspexisse et nosse locum quem apud te is teneret, quam in partem prouinciae maxime putaret te uelle ut in succedendo primum uenirem. cum ille mihi respondisset nihil me tibi gratius facere posse quam si ad sidam nauigassem, etsi minus dignitatis habebat ille aduentus et ad multas res mihi minus erat aptus, tamen ita me dixi esse facturum. idem ego, cum l. clodium corcyrae conuenissem, hominem ita tibi coniunctum ut mihi cum illo cum loquerer tecum loqui uiderer, dixi ei me ita facturum esse ut in eam partem quam phania rogasset primum uenirem. tunc ille, mihi cum gratias egisset, magno opere a me petiuit ut laodiceam protinus irem; te in prima prouincia uelle esse ut quam primum decederes; quin, nisi ego successor essem, quem tu cuperes uidere, te antea quam tibi successum esset decessurum fuisse. quod quidem erat consentaneum cum iis litteris quas ego romae acceperam, ex quibus perspexisse mihi uidebar quam festinares decedere. respondi clodio me ita esse facturum, ac multo quidem libentius quam si illud esset faciendum quod promiseram phaniae. itaque et consilium mutaui et ad te statim mea manu scriptas litteras misi, quas quidem ex tuis litteris intellexi satis mature ad te esse perlatas.  hoc ego meo facto ualde delector; nihil enim potuit fieri amantius. considera nunc uicissim tuum. non modo ibi non fuisti ubi me quam primum uidere posses sed eo discessisti quo ego te ne persequi quidem possem triginta diebus qui tibi ad <de>cedendum lege, ut opinor, cornelia constituti essent; ut tuum factum <iis> qui quo animo inter nos simus ignorent alieni hominis, ut leuissime dicam, et fugientis congressum, meum uero coniunctissimi et amicissimi esse uideatur. ac mihi tamen, ante quam in prouinciam ueni, redditae sunt a te litterae quibus, etsi te tarsum proficisci demonstrabas, tamen mihi non dubiam spem mei conueniendi  adferebas; cum interea, credo equidem, maleuoli homines (late enim patet hoc uitium et est in multis), sed tamen probabilem materiem nacti sermonis, ignari meae constantiae conabantur alienare a te uoluntatem meam; qui te forum tarsi agere, statuere multa, decernere, iudicare dicerent, cum posses iam suspicari tibi esse successum, quae ne ab iis quidem fieri solerent qui breui tempore sibi succedi putarent.  horum ego sermone non mouebar. quin etiam, credas mi uelim, si quid tu ageres, leuari me putabam molestia et ex annua prouincia, quae mihi longa uideretur, prope iam undecim mensuum prouinciam factam esse gaudebam, si absenti mihi unius mensis labor detractus esset. illud, uere dicam, me mouet, in tanta militum paucitate abesse tris cohortis, quae sint plenissimae, nec me scire ubi sint. molestissime autem fero quod te ubi uisurus sim nescio; eoque ad te tardius scripsi quod cottidie te ipsum exspectabam, cum interea ne litteras quidem ullas accepi quae me docerent quid ageres aut ubi te uisurus essem. itaque uirum fortem mihique in primis probatum, d. antonium, praefectum euocatorum, misi ad te, cui si tibi uideretur, cohortis traderes, ut, dum tempus anni esset idoneum, aliquid negoti gerere possem. in quo tuo consilio ut me sperarem esse usurum et amicitia nostra et litterae tuae fecerant, quod ne nunc quidem despero. sed plane quando aut ubi te uisurus sim, nisi ad me scripseris, ne suspicari quidem possum.  ego ut me tibi amicissimum esse et aequi et iniqui intellegant curabo. de tuo in me animo iniquis secus existimandi uideris non nihil loci dedisse. id si correxeris, mihi ualde gratum erit. et ut habere rationem possis quo loco me salua lege cornelia conuenias, ego in prouinciam ueni prid. kal. sext., iter in ciliciam facio per cappadociam, castra moui  ab iconio prid. kal. sept. nunc tu et ex diebus et ex ratione itineris, si putabis me esse conueniendum, constitues quo loco id commodissime fieri possit et quo die.