CICERO ATTICO SAL. Ain tu? an me existimas ab ullo malle mea legi probarique quam <a> te? cur igitur cuiquam misi prius? urgebar ab eo ad quem misi et non habebam exempla duo. quin etiam (<iam> dudum enim circumrodo quod devorandum est) subturpicula mihi videbatur esse παλινῳδία. sed valeant recta, vera, honesta consilia. non est credibile quae sit perfidia in istis principibus, ut volunt esse et ut essent si quicquam haberent fidei. senseram, noram inductus, relictus, proiectus ab iis. tamen hoc eram animo ut cum iis in re publica consentirem. iidem erant qui fuerant. vix aliquando te auctore resipivi.  Dices ea te[nuisse] suasisse quae facerem, non etiam ut scriberem. ego mehercule mihi necessitatem volui imponere huius novae coniunctionis ne qua mihi lice<re>t <re>labi ad illos qui etiam tum cum misereri mei debent non desinunt invidere. sed tamen modici fuimus ἀποθεώσει, ut scrips<eram>. erimus uberiores, si et ille libenter accipiet et hi subringentur qui villam me moleste ferunt habere quae Catuli fuerat, a Vettio me emisse non cogitant, qui domum negant oportuisse me  aedificare, vendere aiunt oportere. sed quid ad hoc si, quibus sen- tentiis dixi quod et<iam> ipsi probarent, laetati sunt tamen me contra Pompei voluntatem dixisse? finis sit. quoniam qui nihil possunt ii me nolunt amare, demus operam ut ab iis qui possunt diligamur. dices 'vellem iam pridem'. scio te voluisse et me asinum germanum fuisse. sed iam tempus est me ipsum a me amari, quando ab illis nullo modo possum.  Domum meam quod crebro invisis est mihi valde gratum. viaticam Crassipes praeripit. tu 'de via recta in hortos?' videtur commodius. ad te postridie scilicet; quid enim tua? sed viderimus.  Bibliothecam mihi tui pinxerunt cum structione et sittybis. eos velim laudes.