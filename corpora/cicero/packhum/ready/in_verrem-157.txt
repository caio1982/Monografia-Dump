uidete maiorum diligentiam, qui nihildum etiam istius modi suspicabantur, uerum tamen ea quae paruis in rebus accidere poterant prouidebant. neminem qui cum potestate aut legatione in prouinciam esset profectus tam amentem fore putauerunt ut emeret argentum, dabatur enim de publico; ut uestem, praebebatur enim legibus; mancipium putarunt, quo et omnes utimur et non praebetur a populo: sanxerunt ne quis emeret nisi in demortui locum. si qui romae esset demortuus? immo, si quis ibidem; non enim te instruere domum tuam uoluerunt in prouincia, sed illum usum prouinciae supplere. quae fuit causa cur tam diligenter nos in prouinciis ab emptionibus remouerent? haec, iudices, quod putabant ereptionem esse, non emptionem, cum uenditori suo arbitratu uendere non liceret. in prouinciis intellegebant, si is qui esset cum imperio ac potestate quod apud quemque esset emere uellet, idque ei liceret, fore uti quod quisque uellet, siue esset uenale siue non esset, quanti uellet auferret.  dicet aliquis: 'noli isto modo agere cum uerre, noli eius facta ad antiquae religionis rationem exquirere; concede ut impune emerit, modo ut bona ratione emerit, nihil pro potestate, nihil ab inuito, nihil per iniuriam.' sic agam: si, quod uenale habuit heius, id quanti aestimabat tanti uendidit, desino quaerere cur emeris.   quid igitur nobis faciendum est? num argumentis utendum in re eius modi? quaerendum, credo, est heius iste num aes alienum habuerit, num auctionem fecerit; si fecit, num tanta difficultas eum rei nummariae tenuerit, tanta egestas, tanta uis presserit ut sacrarium suum spoliaret, ut deos patrios uenderet. at hominem uideo auctionem fecisse nullam, uendidisse praeter fructus suos nihil umquam, non modo in aere alieno nullo, sed in suis nummis multis esse et semper fuisse; si haec contra ac dico essent omnia, tamen illum haec, quae tot annos in familia sacrarioque maiorum fuissent, uenditurum non fuisse. 'quid, si magnitudine pecuniae persuasum est?' ueri simile non est ut ille homo tam locuples, tam honestus, religioni suae monumentisque maiorum pecuniam anteponeret. 'sunt ista; uerum tamen abducuntur homines non numquam etiam ab institutis suis magnitudine pecuniae.' uideamus quanta ista pecunia fuerit quae potuerit heium, hominem maxime locupletem, minime auarum, ab humanitate, a pietate, ab religione deducere. ita iussisti, opinor, ipsum in tabulas referre: 'haec omnia signa praxiteli, myronis, polycliti hs sex milibus quingentis uerri uendita.' sic rettulit. recita.  ex tabulis.  iuuat me haec praeclara nomina artificum, quae isti ad caelum ferunt, uerris aestimatione sic concidisse. cupidinem praxiteli hs  mdc ! profecto hinc natum est, 'malo emere quam rogare.' 