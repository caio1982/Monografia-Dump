sic enim existimare debetis, quirites, post hominum memoriam rem nullam maiorem, magis periculosam, magis ab omnibus uobis prouidendam neque a tribuno pl. susceptam neque a consule defensam neque ad populum romanum esse delatam. agitur enim nihil aliud in hac causa, quirites, <nisi> ut nullum sit posthac in re publica publicum consilium, nulla bonorum consensio contra improborum furorem et audaciam, nullum extremis rei publicae temporibus perfugium et praesidium salutis. quae cum ita sint, primum, quod in tanta dimicatione capitis, famae fortunarumque omnium fieri necesse est, ab ioue optimo maximo ceterisque dis deabusque immortalibus, quorum ope et auxilio multo magis haec res publica quam ratione hominum et consilio gubernatur, pacem ac ueniam peto precorque ab eis ut hodiernum diem et ad huius salutem  conseruandam et ad rem publicam constituendam inluxisse patiantur. deinde uos, quirites, quorum potestas proxime ad deorum immortalium numen accedit, oro atque obsecro, quoniam uno tempore uita c. rabiri, hominis miserrimi atque innocentissimi, salus rei publicae uestris manibus suffragiisque permittitur, adhibeatis in hominis fortunis misericordiam, in rei publicae salute sapientiam quam soletis.  nunc quoniam, t. labiene, diligentiae meae temporis angustiis obstitisti meque ex comparato et constituto spatio defensionis in semihorae articulum coegisti, parebitur et, quod iniquissimum est, accusatoris condicioni et, quod miserrimum, inimici potestati. quamquam in hac praescriptione semihorae patroni mihi partis reliquisti, consulis ademisti, propterea quod ad defendendum prope modum satis erit hoc mihi temporis, ad conquerendum uero parum. nisi forte de locis religiosis ac de lucis quos ab hoc uiolatos esse dixisti pluribus uerbis tibi respondendum putas; quo in crimine nihil est umquam abs te dictum, nisi a c. macro obiectum esse crimen id c. rabirio. in quo ego demiror meminisse te quid obiecerit c. rabirio macer inimicus, oblitum esse quid aequi et iurati iudices iudicarint. an de peculatu facto aut de tabulario incenso longa oratio est expromenda? quo in crimine propinquus c. rabiri iudicio clarissimo, c. curtius, pro uirtute sua est honestissime liberatus, ipse uero rabirius non modo in iudicium horum criminum, sed ne in tenuissimam quidem suspicionem uerbo est umquam uocatus. an de sororis  filio diligentius respondendum est? quem ab hoc necatum esse dixisti, cum ad iudici moram familiaris funeris excusatio quaereretur. quid enim est tam ueri simile quam cariorem huic sororis maritum quam sororis filium fuisse, atque ita cariorem ut alter uita crudelissime priuaretur, cum alteri ad prolationem iudici biduum quaereretur? an de seruis alienis contra legem fabiam retentis, aut de ciuibus romanis contra legem porciam uerberatis aut necatis plura dicenda sunt, cum tanto studio c. rabirius totius apuliae, singulari uoluntate campaniae ornetur, cumque ad eius propulsandum periculum non modo homines sed prope regiones ipsae conuenerint, aliquanto etiam latius excitatae quam ipsius uicinitatis nomen ac termini postulabant? nam quid ego ad id longam orationem comparem quod est in eadem multae inrogatione praescriptum, hunc nec suae nec alienae pudicitiae pepercisse? quin etiam suspicor eo mihi semihoram ab labieno praestitutam esse ut ne plura de pudicitia dicerem. ergo ad haec crimina quae patroni diligentiam desiderant intellegis mihi semihoram istam nimium longam fuisse. 