ui id .  apr .   53  in pomptino cicero trebatio s. accepi a te aliquot epistulas uno tempore, quas tu diuersis temporibus dederas. in quibus me cetera delectarunt; significabant enim te istam militiam iam firmo animo ferre et esse fortem uirum et constantem. quae ego paulisper in te ita desideraui <ut> non imbecillitate animi tui sed magis ut desiderio nostri te aestuare putarem. qua re perge ut coepisti; forti animo istam tolera militiam. multa, mihi crede, adsequere; ego enim renouabo commendationem, sed tempore. sic habeto, non tibi maiori esse curae ut iste tuus a me discessus quam fructuosissimus tibi sit quam mihi. itaque, quoniam uestrae cautiones infirmae sunt, graeculam tibi misi cautionem chirographi mei. tu me uelim de ratione gallici belli certiorem facias; ego enim ignauissimo cuique maximam fidem habeo.  sed ut ad epistulas tuas redeam, cetera belle; illud miror: quis solet eodem exemplo pluris dare qui sua manu scribit? nam quod in palimpsesto, laudo equidem parsimoniam, sed miror quid in illa chartula fuerit quod delere malueris quam haec <non> scribere, nisi forte tuas formulas; non enim puto te meas epistulas delere ut reponas tuas. an hoc significas, nihil fieri, frigere te, ne chartam quidem tibi suppeditare? iam ista tua culpa est qui uerecundiam tecum extuleris et non hic nobiscum reliqueris.  ego te balbo, cum ad uos proficiscetur, more romano commendabo. tu, si interuallum longius erit mearum litterarum, ne sis admiratus; eram enim afuturus mense aprili. has litteras scripsi in pomptino, cum ad uillam  m. aemili philemonis deuertissem, ex qua iam audieram fremitum clientium meorum, quos quidem tu mihi conciliasti. nam ulubris honoris mei causa uim maximam ranunculorum se commosse constabat.  cura ut ualeas. Â ui id. apr. de pomptino.  epistulam tuam, quam accepi ab l. arruntio, conscidi innocentem; nihil enim habebat quod non uel in contione recte legi posset. sed et arruntius ita te mandasse aiebat et tu adscripseras. uerum illud esto. nihil te ad me postea scripsisse demiror, praesertim tam nouis rebus.