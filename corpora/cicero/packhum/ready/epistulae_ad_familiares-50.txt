sext .(?)   46 m. cicero s. d. m. marcello neque monere te audeo, praestanti prudentia uirum, nec confirmare, maximi animi hominem unumque fortissimum, consolari uero nullo modo. nam si ea quae acciderunt ita fers ut audio, gratulari magis uirtuti debeo quam consolari dolorem tuum; sin te tanta mala rei publicae frangunt, non ita abundo ingenio ut te consoler, cum ipse me non possim. reliquum est igitur ut tibi me in omni re eum praebeam praestemque et ad omnia quae tui uelint ita sim praesto ut me non solum omnia †debere tua causa sed causa† quoque etiam quae non possim putem.  illud tamen uel tu me monuisse uel censuisse puta uel propter beneuolentiam tacere non potuisse, ut, quod ego facio, tu quoque animum inducas, si sit aliqua res publica, in ea te esse oportere iudicio hominum reque principem, necessitate cedentem tempori; sin autem nulla sit, hunc tamen aptissimum esse etiam ad exsulandum locum. si enim libertatem sequimur, qui locus hoc dominatu uacat? sin qualemcumque locum, quae est domestica sede iucundior? sed, mihi crede, etiam is qui omnia tenet fauet ingeniis, nobilitatem uero et dignitates hominum, quantum ei res et ipsius causa concedit, amplectitur.  sed plura quam statueram. redeo e<r>go ad unum illud, me tuum esse; fore cum tuis, si modo erunt tui; si minus, me certe in omnibus rebus satis nostrae coniunctioni amorique facturum.  uale. 