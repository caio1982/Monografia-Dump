tullius et cicero et qq. tironi humanissimo et optimo s. p. d. uide quanta sit in te suauitas. duas horas thyrrei fuimus: xenomenes hospes tam te diligit quasi uixerit tecum. is omnia pollicitus est quae tibi essent opus; facturum puto. mihi placebat, si firmior esses, ut te leucadem deportaret, ut ibi te plane confirmares. uidebis quid curio, quid lysoni, quid medico placeat. uolebam ad te marionem remittere quem, cum meliuscule tibi esset, ad me mitteres; sed cogitaui unas litteras marionem adferre posse, me autem crebras exspectare. <quod> poteris igitur; et facies, si me diligis, ut cottidie sit acastus in portu. multi erunt quibus recte litteras dare possis qui ad me libenter perferant. equidem patras euntem neminem praetermittam.  ego omnem spem tui diligenter curandi in curio habeo. nihil potest illo fieri humanius, nihil nostri amantius. ei te totum trade. malo te paulo post ualentem quam statim imbecillum uidere. cura igitur nihil aliud nisi ut ualeas; cetera ego curabo.  etiam atque etiam uale. Â leucade proficiscens uii id. nou. 