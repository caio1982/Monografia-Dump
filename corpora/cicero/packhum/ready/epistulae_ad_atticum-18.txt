id .  mart .   60   ( § 11) cicero attico sal. non modo si mihi tantum esset oti quantum est tibi, uerum etiam si tam breuis epistulas uellem mittere quam tu soles, facile te superarem et in scribendo multo essem crebrior quam  tu. sed ad summas atque incredibilis occupationes meas accedit quod nullam a me uolo epistulam ad te sine aliquo argumento ac sententia peruenire. et primum tibi, ut aequum est ciui amanti patriam, quae sint in re publica exponam; deinde, quoniam nos amore tibi proximi sumus, scribemus etiam de nobis ea quae scire te non nolle arbitramur.  atque in re publica nunc quidem maxime gallici belli uersatur metus. nam haedui, fratres nostri, pugnam nuper malam pugnarunt, et <heluetii> sine dubio sunt in armis excursionesque in prouinciam faciunt. senatus decreuit ut consules duas gallias sortirentur, dilectus haberetur, uacationes ne ualerent, legati cum auctoritate mitterentur qui adirent galliae ciuitates darentque operam ne eae se cum heluetiis coniungerent. legati sunt q. metellus creticus et l. flaccus et, τὸ ἐπὶ τῇ φακῇ μύρον, lentulus, clodiani filius. atque hoc loco illud non queo praeterire, quod, cum de consularibus mea prima sors exisset, una uoce senatus frequens retinendum me in urbe censuit. hoc idem post me pompeio accidit, ut nos duo quasi pignora rei publicae retineri uideremur. quid enim ego aliorum in me ἐπιφωνήματα exspectem cum haec domi nascantur?  urbanae autem res se sic habent. agraria lex a flauio tribuno pl. uehementer agitabatur auctore pompeio, quae nihil populare habebat praeter actorem. ex hac ego lege secunda contionis uoluntate omnia illa tollebam quae ad priuatorum incommodum  pertinebant; liberabam agrum eum qui p. mucio l. calpurnio consulibus publicus fuisset; sullanorum hominum possessiones confirmabam; uolaterranos et arretinos, quorum agrum sulla publicarat neque diuiserat, in sua possessione retinebam; unam rationem non reiciebam, ut ager hac aduenticia pecunia emeretur quae ex nouis uectigalibus per quinquennium reciperetur. huic toti rationi agrariae senatus aduersabatur, suspicans pompeio nouam quandam potentiam quaeri; pompeius uero ad uoluntatem perferendae legis incubuerat. ego autem magna cum agrariorum gratia confirmabam omnium priuatorum possessiones; is enim est noster exercitus, hominum, ut tute scis, locupletium. populo autem pompeioque (nam id quoque uolebam) satis faciebam emptione, qua constituta diligenter et sentinam urbis exhauriri et italiae solitudinem frequentari posse arbitrabar. sed haec tota res interpellata bello refrixerat. metellus est consul sane bonus et nos admodum diligit. ille alter nihil ita est ut plane quid emerit nesciat.  haec sunt in re publica, nisi etiam illud ad rem publicam putas pertinere, herennium quendam, tribunum pl., tribulem tuum, sane hominem nequam atque egentem, saepe iam de p. clodio ad plebem traducendo agere coepisse. huic frequenter interceditur. haec sunt, ut opinor, in re publica.  ego autem, ut semel nonarum illarum decembrium iunctam inuidia ac multorum inimicitiis eximiam quandam atque immortalem gloriam consecutus sum, non destiti eadem animi magnitudine in re publica uersari et illam institutam ac susceptam dignitatem tueri; sed postea quam primum clodi absolutione leuitatem infirmitatemque iudiciorum perspexi, deinde uidi nostros publicanos facile a senatu disiungi, quamquam a  me ipso non diuellerentur, tum autem beatos homines, hos piscinarios dico, amicos tuos, non obscure nobis inuidere, putaui mihi maiores quasdam opes et firmiora praesidia esse quaerenda. itaque primum eum qui nimium diu de rebus nostris tacuerat, pompeium, adduxi in eam uoluntatem ut in senatu non semel sed saepe multisque uerbis huius mihi salutem imperi atque orbis terrarum adiudicarit. quod non tam interfuit mea (neque enim illae res aut ita sunt obscurae ut testimonium aut ita dubiae ut laudationem desiderent) quam rei publicae, quod erant quidam improbi qui contentionem fore aliquam mihi cum pompeio ex rerum illarum dissensione arbitrarentur. cum hoc ego me tanta familiaritate coniunxi ut uterque nostrum in sua ratione munitior et in re publica firmior hac coniunctione esse possit. odia autem illa libidinosae ac delicatae iuuentutis quae erant in me incitata, sic mitigata sunt comitate quadam mea me unum ut omnes illi colant. nihil iam denique a me asperum in quemquam fit, nec tamen quicquam populare ac dissolutum, sed ita temperata tota ratio est ut rei publicae constantiam praestem, priuatis meis rebus propter infirmitatem bonorum, iniquitatem maleuolorum, odium in me improborum adhibeam quandam cautionem et diligentiam; atque ita tamen [si] his nouis amicitiis implicati sumus ut crebro mihi uafer ille siculus insusurret epicharmus cantilenam illam suam, 'νᾶφε καὶ μέμνασ’ ἀπιστεῖν. ἄρθρα ταῦτα τᾶν φρενῶν.' ac nostrae quidem rationis ac uitae quasi quandam formam, ut opinor, uides.  de tuo autem negotio saepe ad me scribis; cui mederi nunc non possumus. est enim illud senatus consultum summa  pedariorum uoluntate, nullius nostrum auctoritate factum. nam quod me esse ad scribendum uides, ex ipso senatus consulto intellegere potes aliam rem tum relatam, hoc autem de populis liberis sine causa additum. et ita factum est a p. seruilio filio, qui in postremis sententiam dixit; sed immutari hoc tempore non potest. itaque conuentus, qui initio celebrabantur, iam diu fieri desierunt. tu si tuis blanditiis tamen a sicyoniis nummulorum aliquid expresseris, uelim me facias certiorem.  commentarium consulatus mei graece compositum misi ad te. in quo si quid erit quod homini attico minus graecum eruditumque uideatur, non dicam quod tibi, ut opinor, panhormi lucullus de suis historiis dixerat, se, quo facilius illas probaret romani hominis esse, idcirco barbara quaedam et soloeca dispersisse; apud me si quid erit eius modi, me imprudente erit et inuito. latinum si perfecero, ad te mittam. tertium poëma exspectato, ne quod genus a me ipso laudis meae praetermittatur. hic tu caue dicas, 'τίς πατέρ’ αἰνήσει;'; si est enim apud homines quicquam quod potius [si] laudetur, nos uituperemur qui non potius alia laudemus; quamquam non ἐγκωμιαστικὰ sunt haec sed ἱστορικὰ quae scribimus.  quintus frater purgat se mihi per litteras et adfirmat nihil a se cuiquam de te secus esse dictum. uerum haec nobis coram summa cura et diligentia sunt agenda. tu modo nos reuise aliquando. cossinius hic, cui dedi litteras, ualde mihi bonus homo et non leuis et amans tui uisus est et talis qualem esse eum tuae mihi litterae nuntiarant. id. mart. 