et ego: mihi quidem a pueritia quasi magistra fuit, inquam, illa in legem caepionis oratio; in qua et auctoritas ornatur senatus, quo pro ordine illa dicuntur, et inuidia concitatur in iudicum et in accusatorum factionem, contra quorum potentiam populariter tum dicendum fuit. multa in illa oratione grauiter, multa leniter, multa aspere, multa facete dicta sunt; plura etiam dicta quam  scripta, quod ex quibusdam capitibus expositis nec explicatis intellegi potest. ipsa illa censoria contra cn. domitium conlegam non est oratio, sed quasi capita rerum et orationis commentarium paulo plenius. nulla est enim altercatio clamoribus umquam habita maioribus. et uero fuit in hoc etiam popularis dictio excellens; antoni genus dicendi multo aptius iudiciis quam contionibus.  hoc loco ipsum domitium non relinquo. nam etsi non fuit in oratorum numero, tamen pone satis in eo fuisse orationis atque ingeni, quo et magistratus personam et consularem dignitatem tueretur; quod idem de c. coelio dixerim, industriam in eo summam fuisse summasque uirtutes, eloquentiae tantum, quod esset in rebus priuatis amicis eius, in re publica ipsius dignitati satis. eodem tempore m. herennius in mediocribus oratoribus latine et diligenter loquentibus numeratus est; qui tamen summa nobilitate hominem, cognatione sodalitate conlegio, summa etiam eloquentia, l. philippum in consulatus petitione superauit. eodem tempore c. claudius etsi propter summam nobilitatem et singularem potentiam magnus erat, tamen etiam eloquentiae quandam mediocritatem adferebat. eiusdem fere temporis fuit eques romanus c. titius, qui meo iudicio eo peruenisse uidetur quo potuit fere latinus orator sine graecis litteris et sine multo usu peruenire. huius orationes tantum argutiarum tantum exemplorum tantum urbanitatis habent, ut paene attico stilo scriptae esse uideantur. easdem argutias in tragoedias satis ille quidem acute sed parum tragice transtulit. quem studebat imitari l. afranius poeta, homo perargutus, in fabulis quidem etiam, ut scitis, disertus. fuit etiam q. rubrius uarro, qui a senatu hostis cum c. mario iudicatus est, acer et uehemens accusator, in eo genere sane probabilis. doctus autem graecis litteris propinquus noster, factus ad dicendum, m. gratidius m. antoni perfamiliaris, cuius praefectus cum esset in cilicia est  interfectus, qui accusauit c. fimbriam, m. mari gratidiani pater. 