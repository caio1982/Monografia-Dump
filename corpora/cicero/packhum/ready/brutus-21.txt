nunc reliquorum oratorum aetates, si placet, et gradus persequamur.  nobis uero, <inquit> atticus, et uehementer quidem, ut pro bruto etiam respondeam. curio fuit igitur eiusdem aetatis fere sane illustris orator, cuius de ingenio ex orationibus eius existumari potest: sunt enim et aliae et pro ser. fuluio de incestu nobilis oratio. nobis quidem pueris haec omnium optima putabatur, quae uix iam comparet in hac turba nouorum uoluminum.  praeclare, inquit brutus, teneo qui istam turbam uoluminum effecerit.  et ego, inquam, intellego, brute, quem dicas; certe enim et boni aliquid adtulimus iuuentuti, magnificentius quam fuerat genus dicendi et ornatius; et nocuimus fortasse, quod ueteres orationes post nostras non a me  quidem—meis enim illas antepono—sed a plerisque legi sunt desitae.  me numera, inquit, in plerisque; quamquam uideo mihi multa legenda iam te auctore quae antea contemnebam.  atqui haec, inquam, de incestu laudata oratio puerilis est locis multis: de amore de tormentis de rumore loci sane inanes, uerum tamen nondum tritis nostrorum hominum auribus nec erudita ciuitate tolerabiles. scripsit etiam alia nonnulla et multa dixit et inlustria et in numero patronorum fuit, ut eum mirer, cum et uita suppeditauisset et splendor ei non defuisset, consulem non fuisse.  sed ecce in manibus uir et praestantissimo ingenio et flagranti studio et doctus a puero c. gracchus: noli enim putare quemquam, brute, pleniorem aut uberiorem ad dicendum fuisse. 