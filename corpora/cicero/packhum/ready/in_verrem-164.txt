et mehercule ego antea, tametsi hoc nescio quid nugatorium sciebam esse, ista intellegere, tamen mirari solebam istum in his ipsis rebus aliquem sensum habere, quem scirem nulla in re quicquam simile hominis habere. tum primum intellexi ad eam rem istos fratres cibyratas fuisse, ut iste in furando manibus suis oculis illorum uteretur.  at ita studiosus est huius praeclarae existimationis, ut putetur in hisce rebus intellegens esse, ut nuperâ€”uidete hominis amentiam: posteaquam est comperendinatus, cum iam pro damnato mortuoque esset, ludis circensibus mane apud l. sisennam, uirum primarium, cum essent triclinia strata argentumque expositum in aedibus, cum pro dignitate l. sisennae domus esset plena hominum honestissimorum, accessit ad argentum, contemplari unum quidque otiose et considerare coepit. mirari stultitiam alii, quod in ipso iudicio eius ipsius cupiditatis cuius insimularetur suspicionem augeret, alii amentiam, cui comperendinato, cum tam multi testes dixissent, quicquam illorum ueniret in mentem. pueri autem sisennae, credo, qui audissent quae in istum testimonia essent dicta, oculos de isto nusquam deicere neque ab argento digitum discedere. est boni iudicis paruis ex rebus coniecturam facere unius cuiusque et cupiditatis et continentiae. qui reus, et reus lege comperendinatus, re et opinione hominum paene damnatus, temperare non potuerit maximo conuentu quin l. sisennae argentum tractaret et consideraret, hunc praetorem in prouincia quisquam putabit a siculorum argento cupiditatem aut manus abstinere potuisse?  uerum ut lilybaeum, unde digressa est oratio, reuertamur, diocles est, pamphili gener, illius a quo hydria ablata est, popilius cognomine. ab hoc abaci uasa omnia, ut exposita fuerunt, abstulit. dicat se licet emisse; etenim hic propter magnitudinem furti sunt, ut opinor, litterae factae. iussit timarchidem aestimare argentum, quo modo qui umquam tenuissime in donationem histrionum aestimauit. tametsi iam dudum ego erro qui tam multa de tuis emptionibus uerba faciam, et quaeram utrum emeris  necne et quo modo et quanti emeris, quod uerbo transigere possum. ede mihi scriptum quid argenti in prouincia sicilia pararis, unde quidque aut quanti emeris. quid fit? quamquam non debebam ego abs te has litteras poscere; me enim tabulas tuas habere et proferre oportebat. uerum negas te horum annorum aliquot confecisse. compone hoc quod postulo de argento, de reliquo uidero. 'nec scriptum habeo nec possum edere.' quid futurum igitur est? quid existimas hosce iudices facere posse? domus plena signorum pulcherrimorum iam ante praeturam, multa ad uillas tuas posita, multa deposita apud amicos, multa aliis data atque donata; tabulae nullum indicant emptum. omne argentum ablatum ex sicilia est, nihil cuiquam quod suum dici uellet relictum. fingitur improba defensio, praetorem omne id argentum coemisse; tamen id ipsum tabulis demonstrari non potest. si, quas tabulas profers, in his quae habes quo modo habeas scriptum non est, horum autem temporum cum te plurimas res emisse dicis tabulas omnino nullas profers, nonne te et prolatis et non prolatis tabulis condemnari necesse est? 