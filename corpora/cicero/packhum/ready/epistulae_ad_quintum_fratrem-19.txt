ex .  sext .   54 <marcus quinto fratri salutem> cum a me litteras librari manu acceperis, ne paulum <quidem> me oti habuisse iudicato, cum autem mea, paulum. sic enim habeto, numquam me a causis et iudiciis districtiorem fuisse, atque id anni tempore grauissimo et caloribus maximis. sed haec, quoniam tu ita praescribis,  ferenda sunt, neque committendum ut aut spei aut cogitationi uestrae ego uidear defuisse, praesertim cum, si id difficilius fuerit, tamen ex hoc labore magnam gratiam magnamque dignitatem sim collecturus. itaque, ut tibi placet, damus operam ne cuius animum offendamus atque ut etiam ab iis ipsis qui nos cum caesare tam coniunctos dolent diligamur, ab aequis uero aut etiam a propensis in hanc partem uehementer et colamur et amemur. de ambitu cum atrocissime ageretur in senatu multos dies, quod ita erant progressi candidati consulares ut non esset ferendum, in senatu non fui. statui ad nullam medicinam rei publicae sine magno praesidio accedere.  quo die haec scripsi drusus erat de praeuaricatione a tribunis aerariis absolutus in summa quattuor sententiis, cum senatores et equites damnassent. ego eodem die post meridiem uatinium eram defensurus; ea res facilis est. comitia in mensem septembrem reiecta sunt. scauri iudicium statim exercebitur, cui nos non deerimus.  'Συνδείπνους' Σοφοκλέους, quamquam a te <f>actam fabellam uideo esse festiue, nullo modo probaui.  uenio nunc ad id quod nescio an primum esse debuerit. o iucundas mihi tuas de britannia litteras! timebam oceanum, timebam litus insulae; reliqua non equidem contemno, sed plus habent tamen spei quam timoris magisque sum sollicitatus exspectatione ea quam metu. te uero ὑπόθεσιν scribendi egregiam habere uideo. quos tu situs, quas naturas rerum et locorum, quos mores, quas gentis, quas pugnas, quem uero ipsum imperatorem habes! ego te libenter, ut rogas, quibus rebus uis, adiuuabo et tibi uersus quos rogas, hoc est athenas noctuam, mittam.   sed heus tu! celari uideor a te. quo modo nam, mi frater, de nostris uersibus caesar? nam primum librum se legisse scripsit ad me ante, et prima sic ut neget se ne graeca quidem meliora legisse; reliqua ad quendam locum ῥᾳθυμότερα (hoc enim utitur uerbo). dic mihi uerum: num aut res eum aut χαρακτὴρ non delectat? nihil est quod uereare. ego enim ne pilo quidem minus me amabo. has de re φιλαλήθως et, ut soles [scribere], fraterne.