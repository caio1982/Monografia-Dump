med .(?)  apr .   50 caelius ciceroni s. non diu sed acriter nos tuae supplicationes torserunt; incideramus enim in difficilem nodum. nam curio, tui cupidissimus, cui omnibus rationibus comitiales eripiantur, negabat se ullo modo pati posse decerni supplicationes, ne  quod furore pauli adeptus esset boni sua culpa uideretur amisisse et praeuaricator causae publicae existimaretur. itaque ad pactionem descendimus et confirmarunt consules se his supplicationibus in hunc annum non usuros. plane quod utrisque consulibus gratias agas est, paulo magis certe; nam marcellus sic respondit ei, spem in istis supplicationibus non habere, paulus se omnino in hunc annum non edicturum.  renuntiatum nobis erat hirrum diutius dicturum. prendimus eum; non modo non fecit sed, cum de hosti<i>s ageretur et posset rem impedire si ut numeraretur postularet, tacuit. tantum catoni adsensus est, qui <de> te locutus honorifice non decrerat supplicationes. tertius ad hos fauonius accessit. qua re pro cuiusque natura et instituto gratiae sunt agendae, his quod tantum uoluntatem ostenderunt, pro sententia cum impedire possent non pugnarunt, curioni uero quod de suarum actionum cursu tua causa deflexit. nam furnius et lentulus, ut debuerunt, quasi eorum res esset una nobiscum circumierunt et laborarunt. balbi quoque corneli operam et sedulitatem laudare possum; nam cum curione uehementer locutus est et eum, si aliter fecisset, iniuriam caesari facturum, dixit, tum eius fidem in suspicionem adduxit. decrerant quidem [qui] neque transigi uolebant domitii, scipiones. quibus hac re ad intercessionem euocandam interpellantibus uenustissime curio respondit se eo libentius non intercedere quod quosdam qui decernerent uideret confici nolle.  quod ad rem publicam attinet, in unam causam omnis contentio coniecta est, de prouinciis; in quam, <ut> adhuc est, incubuisse cum senatu pompeius uidetur, ut caesar id.  nou. decedat. curio omnia potius subire constituit quam id pati; ceteras suas abiecit actiones. nostri porro, quos tu bene nosti, ad extremum certamen rem deducere non aude<b>ant. scaena rei totius haec: pompeius, tamquam caesarem non impugnet sed quod illi aequum putet constituat, ait curionem quaerere discordias; ualde autem non uult et plane timet caesarem consulem designatum prius quam exercitum et prouinciam tradiderit. accipitur satis male a curione et totus eius tertius consul<atus> exagitatur. hoc tibi dico: si omnibus rebus prement curionem, caesar defendet intercessorem; si, quod uidentur, reformidarint, caesar quoad uolet manebit.  quam quisque sententiam dixerit in commentario est rerum urbanarum; ex quo tu quae digna sunt selige, multa transi, in primis ludorum explosiones et funerum <numerum> et ineptiarum ceterarum. plura habet utilia. denique malo in hanc partem errare ut quae non desideres audias quam quicquam quod opus est praetermittatur.  tibi curae fuisse de sittiano negotio gaudeo. sed quoniam suspicaris minus certa fide eos <esse quos> tibi misi, tamquam procurator sic agas rogo.