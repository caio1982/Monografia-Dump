peruertunt homines ea, quae sunt fundamenta naturae, cum utilitatem ab honestate seiungunt. omnes enim expetimus utilitatem ad eamque rapimur nec facere aliter ullo modo possumus. nam quis est, qui utilia fugiat? aut quis potius, qui ea non studiosissime persequatur? sed quia nusquam possumus nisi in laude, decore, honestate utilia reperire, propterea illa prima et summa habemus, utilitatis nomen non tam splendidum quam necessarium ducimus.  quid est igitur, dixerit quis, in iure iurando? num  iratum timemus iouem? at hoc quidem commune est omnium philosophorum, non eorum modo, qui deum nihil habere ipsum negotii dicunt, nihil exhibere alteri, sed eorum etiam, qui deum semper agere aliquid et moliri uolunt, numquam nec irasci deum nec nocere. quid autem iratus iuppiter plus nocere potuisset, quam nocuit sibi ipse regulus? nulla igitur uis fuit religionis, quae tantam utilitatem peruerteret. an ne turpiter faceret? primum minima de malis? non igitur tantum mali turpitudo ista habebat, quantum ille cruciatus. deinde illud etiam apud accium: "fregistin fidem? neque dedi neque do infideli cuiquam." quamquam ab impio rege dicitur, luculente tamen dicitur. addunt etiam, quemadmodum nos dicamus uideri quaedam utilia, quae non sint, sic se dicere uideri quaedam honesta, quae non sunt, ut hoc ipsum uidetur honestum conseruandi iuris iurandi causa ad cruciatum reuertisse, sed fit non honestum, quia, quod per uim hostium esset actum, ratum esse non debuit. addunt etiam, quicquid ualde utile sit, id fieri honestum, etiam si antea non uideretur. haec fere contra regulum. sed prima uideamus. 