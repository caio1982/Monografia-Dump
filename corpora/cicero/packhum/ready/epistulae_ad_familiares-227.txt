iii non .  mai .   43  in castris dertonae d. brutus s. d. m. ciceroni non mihi rem publicam plus debere arbitror quam me tibi. gratiorem me esse in te posse quam isti peruersi sint in me exploratum habe[s]; si ta<me>n haec temporis uideantur dici causa, malle me tuum iudicium quam ex altera parte omnium istorum. tu enim a certo sensu et uero iudicas de nobis; quod isti ne faciant summa maleuolentia et liuore impediuntur. interpellent me quo minus honoratus sim, dum ne interpellent quo minus res publica a me commode administrari possit. quae quanto sit in periculo quam potero breuissime exponam.  primum omnium quantam perturbationem rerum urbanarum adferat obitus consulum, quantamque cupiditatem  hominibus honoris iniciat uacuitas non te fugit. satis me multa scripsisse quae litteris commendari possint arbitror. scio enim cui scribam.  reuertor nunc ad antonium. qui ex fuga cum paruulam manum peditum haberet inermium, ergastula soluendo omneque genus hominum abripiendo satis magnum numerum uidetur effecisse. hoc accessit manus uentidi, quae trans appenninum itinere facto difficillimo ad uada peruenit atque ibi se cum antonio coniunxit. est numerus ueteranorum et armatorum satis frequens cum uentidio.  consilia antoni haec sint necesse est, aut ad lepidum ut se conferat, si recipitur, aut appennino alpibusque se teneat et decursionibus per equites, quos habet multos, uastet ea loca in quae incurrerit, aut rursus se in etruriam referat, quod ea pars italiae sine exercitu est. quod si me caesar audisset atque appenninum transisset, in tantas angustias antonium compulissem ut inopia potius quam ferro conficeretur. sed neque caesari imperari potest nec caesar exercitui suo, quod utrumque pessimum est.  cum haec talia sint, quo minus quod ad me pertinebit homines interpellent, ut supra scripsi, non impedio. haec quem ad modum explicari possint aut, a te cum explicabuntur, ne impediantur timeo. alere iam milites non possum. cum ad rem publicam liberandam accessi, hs mihi fuit pecuniae <³⁰cccc>³⁰ amplius. tantum abest ut meae rei familiaris liberum sit quicquam ut omnis iam meos amicos aere alieno obstrinxerim. septem numerum nunc legionum alo, qua difficultate tu arbitrare. non si uarronis thesauros haberem subsistere sumptui possem.  cum primum de antonio exploratum habuero, faciam te  certiorem. tu me amabis ita si hoc idem me in te facere senseris.  iii non. mai. ex castris dertona.