xiii kal .  mart .   49 cn. magnus procos. s. d. l. domitio procos. litterae mihi a te redditae sunt a. d.  xiii  kal. mart., in quibus scribis caesarem apud corfinium castra posuisse. quod putaui et praemonui fit, ut nec in praesentia committere tecum proelium uelit et omnibus copiis conductis [per] te implicet, ne ad me iter tibi expeditum sit atque istas copias coniungere optimorum ciuium possis cum his legionibus de quarum uoluntate dubitamus. quo etiam magis tuis litteris sum commotus; neque enim eorum militum quos mecum habeo uoluntate satis confido ut de omnibus fortunis rei publicae dimicem neque etiam qui ex dilectibus conscripti sunt consulibus conuenerunt.  qua re da operam, si ulla ratione etiam nunc efficere potes, ut te explices, hoc quam primum uenias, ante quam omnes copiae aduersarium conueniant. neque enim celeriter ex dilectibus hoc homines conuenire possunt et, si conuenirent, quantum iis committendum sit qui inter se ne noti <quidem> sunt contra ueteranas legiones non te praeterit.