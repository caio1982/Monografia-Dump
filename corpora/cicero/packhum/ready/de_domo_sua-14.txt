esto, non fuit in me poena ulla peccati; at fuit iudici. cuius? quis me umquam ulla lege interrogauit? quis postulauit? quis diem dixit? potest igitur damnati poenam sustinere indemnatus? est hoc tribunicium, est populare? quamquam ubi tu te popularem, nisi cum pro populo fecisti, potes dicere? sed, cum hoc iuris a maioribus proditum sit, ut nemo ciuis romanus aut libertatem aut ciuitatem possit amittere, nisi ipse auctor factus sit, quod tu ipse potuisti in tua causa discere (credo enim, quamquam in illa adoptatione legitime factum est nihil, tamen te esse interrogatum auctorne esses, ut in te p. fonteius uitae necisque potestatem  haberet, ut in filio), quaero, si aut negasses aut tacuisses, si tamen id  xxx  curiae iussissent, num id iussum esset ratum? certe non. quid ita? quia ius a maioribus nostris, qui non ficte et fallaciter populares sed uere et sapienter fuerunt, ita comparatum est ut ciuis romanus libertatem nemo possit inuitus amittere. quin etiam si decemuiri sacramentum in libertatem iniustum iudicassent, tamen, quotienscumque uellet quis, hoc in genere solo rem iudicatam referri posse uoluerunt; ciuitatem uero nemo umquam ullo populi iussu amittet inuitus. qui ciues romani in colonias latinas proficiscebantur fieri non poterant latini, nisi erant auctores facti nomenque dederant: qui erant rerum capitalium condemnati non prius hanc ciuitatem amittebant quam erant in eam recepti, quo uertendi, hoc est mutandi, soli causa uenerant. id autem ut esset faciundum, non ademptione ciuitatis, sed tecti et aquae et ignis interdictione faciebant. populus romanus l. sulla dictatore ferente comitiis centuriatis municipiis ciuitatem ademit: ademit eisdem agros. de agris ratum est; fuit enim populi potestas; de ciuitate ne tam diu quidem ualuit quam diu illa sullani temporis arma ualuerunt. an uero uolaterranis, cum etiam tum essent in armis, l. sulla uictor re publica reciperata comitiis centuriatis ciuitatem eripere non potuit, hodieque uolaterrani non modo ciues, sed etiam optimi ciues fruuntur nobiscum simul hac ciuitate: consulari homini p. clodius euersa re publica ciuitatem adimere potuit concilio aduocato, conductis operis non solum egentium, sed etiam seruorum, fidulio principe, qui se illo die confirmat romae non fuisse? quod si non fuit, quid te audacius, qui eius nomen incideris? quid desperatius, qui ne ementiendo quidem potueris  auctorem adumbrare meliorem? sin autem is primus sciuit, quod facile potuit, <qui> propter inopiam tecti in foro pernoctasset, cur non iuret se gadibus fuisse, cum tu te fuisse interamnae probaueris? hoc tu igitur, homo popularis, iure munitam ciuitatem et libertatem nostram putas esse oportere, ut, si tribuno plebis rogante ' uelitis iubeatisne ' fidulii centum se uelle et iubere dixerint, possit unus quisque nostrum amittere ciuitatem? tum igitur maiores nostri populares non fuerunt, qui de ciuitate et libertate ea iura sanxerunt quae nec uis temporum nec potentia magistratuum nec <praetorum decreta> nec denique uniuersi populi romani potestas, quae ceteris in rebus est maxima, labefactare possit. at tu etiam, ereptor ciuitatis, legem de iniuriis publicis tulisti anagnino nescio cui menullae pergratam, qui tibi ob eam legem statuam in meis aedibus posuit, ut locus ipse in tanta tua iniuria legem et inscriptionem statuae refelleret; quae res municipibus anagninis multo maiori dolori fuit quam quae idem ille gladiator scelera anagniae fecerat. quid? si ne scriptum quidem umquam est in ista ipsa rogatione, quam se fidulius negat sciuisse, tu autem, ut acta tui praeclari tribunatus hominis dignitate cohonestes, auctorem amplexeris—sed tamen, si nihil de me tulisti quo minus essem non modo in ciuium numero, sed etiam in eo loco in quo me honores populi romani conlocarunt, tamenne eum tua uoce uiolabis quem post nefarium scelus consulum superiorum tot uides iudiciis senatus, populi romani, italiae totius honestatum, quem ne tunc quidem cum aberam negare poteras esse tua lege senatorem? ubi  enim tuleras ut mihi aqua et igni interdiceretur? quod c. gracchus de p. popilio, saturninus de metello tulit, homines seditiosissimi de optimis ac fortissimis ciuibus: non ut esset interdictum, quod ferri non poterat, tulerunt, sed ut interdiceretur. ubi cauisti ne meo me loco censor in senatum legeret? quod de omnibus, etiam quibus damnatis interdictum est, scriptum est in legibus. quaere haec ex clodio, scriptore legum tuarum, iube adesse; latitat omnino, sed, si requiri iusseris, inuenient hominem apud sororem tuam occultantem se capite demisso. sed si patrem tuum, ciuem medius fidius egregium dissimilemque uestri, nemo umquam sanus exsulem appellauit, qui, cum de eo tribunus plebis promulgasset, adesse propter iniquitatem illius cinnani temporis noluit, eique imperium est abrogatum —si in illo poena legitima turpitudinem non habuit propter uim temporum, in me, cui dies dicta numquam est, qui reus non fui, qui numquam sum a tribuno plebis citatus, damnati poena esse potuit, ea praesertim quae ne in ipsa quidem rogatione praescripta est? ac uide quid intersit inter illum iniquissimum patris tui casum et hanc fortunam condicionemque nostram. patrem tuum, ciuem optimum, clarissimi uiri filium, qui si uiueret, qua seueritate fuit, tu profecto non uiueres, l. philippus censor auunculum suum praeteriit in recitando senatu. nihil enim poterat dicere qua re rata non essent quae erant acta in ea re publica, in qua se illis ipsis temporibus censorem esse uoluisset: me l. cotta, homo censorius, in senatu iuratus dixit se, si censor tum esset cum ego aberam, meo loco senatorem recitaturum fuisse. quis in meum locum iudicem subdidit? quis meorum amicorum testamentum discessu meo fecit qui mihi non idem tribuerit quod [et] si adessem? quis me non modo ciuis, sed socius  recipere contra tuam legem et iuuare dubitauit? denique uniuersus senatus, multo ante quam est lata lex de me, gratias agendas censuit ciuitatibus iis quae m. tullium—tantumne? immo etiam—ciuem optime de re publica meritum, recepissent. et tu unus pestifer ciuis eum restitutum negas esse ciuem quem eiectum uniuersus senatus non modo ciuem, sed etiam egregium ciuem semper putauit? at uero, ut annales populi romani et monumenta uetustatis loquuntur, kaeso ille quinctius et m. furius camillus et c. seruilius ahala, cum essent optime de re publica meriti, tamen populi incitati uim iracundiamque subierunt, damnatique comitiis centuriatis cum in exsilium profugissent, rursus ab eodem populo placato sunt in suam pristinam dignitatem restituti. quod si his damnatis non modo non imminuit calamitas clarissimi nominis gloriam, sed etiam honestauit (nam etsi optabilius est cursum uitae conficere sine dolore et sine iniuria, tamen ad immortalitatem gloriae plus adfert desideratum esse a suis ciuibus quam omnino numquam esse uiolatum), mihi sine ullo iudicio populi profecto, cum amplissimis omnium iudiciis restituto, maledicti locum aut criminis obtinebit? fortis et constans in optima ratione ciuis p. popilius semper fuit; tamen eius in omni uita nihil est ad laudem inlustrius quam calamitas ipsa; quis enim iam meminisset eum bene de re publica meritum, nisi et ab improbis expulsus esset et per bonos restitutus? q. metelli praeclarum imperium in re militari fuit, egregia censura, omnis uita plena grauitatis; tamen huius uiri laudem ad sempiternam memoriam temporis calamitas propagauit. quod si [et] illis, qui expulsi sunt inique, sed tamen legibus, reducti inimicis interfectis rogationibus tribuniciis, non auctoritate senatus, non comitiis centuriatis, non decretis  italiae, non desiderio ciuitatis, iniuria inimicorum probro non fuit, in me, qui profectus sum integer, afui simul cum re publica, redii cum maxima dignitate te uiuo, fratre tuo <alieno>, altero consule reducente, altero [praetore] patiente, tuum scelus meum probrum putas esse oportere? ac si me populus romanus, incitatus iracundia aut inuidia, e ciuitate eiecisset idemque postea mea in rem publicam beneficia recordatus se conlegisset, temeritatem atque iniuriam suam restitutione mea reprehendisset, tamen profecto nemo tam esset amens qui mihi tale populi iudicium non dignitati potius quam dedecori putaret esse oportere. nunc uero cum me in iudicium populi nemo omnium uocarit, condemnari non potuerim qui accusatus non sim, denique ne pulsus quidem ita sim ut, si contenderem, superare non possem, contraque a populo romano semper sim defensus, amplificatus, ornatus, quid est qua re quisquam mihi se ipsa populari ratione anteponat? an tu populum romanum esse illum putas qui constat ex iis qui mercede conducuntur, qui impelluntur ut uim adferant magistratibus, ut obsideant senatum, optent cotidie caedem, incendia, rapinas? quem tu tamen populum nisi tabernis clausis frequentare non poteras, cui populo duces lentidios, lollios, plaguleios, sergios praefeceras. o speciem dignitatemque populi romani, quam reges, quam nationes exterae, quam gentes ultimae pertimescant, multitudinem hominum ex seruis, ex conductis, ex facinerosis, ex egentibus congregatam! illa fuit pulchritudo populi romani, illa forma quam in campo  uidisti tum cum etiam tibi contra senatus totiusque italiae auctoritatem et studium dicendi potestas fuit. ille populus est dominus regum, uictor atque imperator omnium gentium, quem illo clarissimo die, scelerate, uidisti tum cum omnes principes ciuitatis, omnes <homines> ordinum atque aetatum omnium suffragium se non de ciuis sed de ciuitatis salute ferre censebant, cum denique homines in campum non tabernis sed municipiis clausis uenerant. hoc ego populo, si tum consules aut fuissent in re publica aut omnino non fuissent, nullo labore tuo praecipiti furori atque impio sceleri restitissem. sed publicam causam contra uim armatam sine publico praesidio suscipere nolui, non quo mihi p. scipionis, fortissimi uiri, uis in ti. <graccho>, priuati hominis, displiceret, sed scipionis factum statim p. mucius consul, qui in gerenda re [publica] putabatur fuisse segnior, gesta multis senatus consultis non modo defendit, sed etiam ornauit: mihi aut te interfecto cum consulibus, aut te uiuo et tecum et cum illis armis decertandum fuit. erant eo tempore multa etiam alia metuenda. ad seruos medius fidius res publica uenisset; tantum homines impios ex uetere illa coniuratione inustum nefariis mentibus bonorum odium tenebat. 