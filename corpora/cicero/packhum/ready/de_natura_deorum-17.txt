et tu quidem uellei non uestro more sed dialecticorum, quae funditus gens uestra non nouit, <an gustia> argumenti sententiam conclusisti. beatos esse deos sumpsisti: concedimus. beatum autem esse sine uirtute neminem posse: id quoque damus, et libenter quidem. uirtutem autem sine ratione constare non posse: conueniat id quoque necesse est. adiungis nec rationem esse nisi in hominis figura. quem tibi hoc daturum putas? si enim ita esset, quid opus erat te gradatim istuc peruenire? sumpsisses tuo iure. quod autem est istuc gradatim? nam a beatis ad uirtutem, a uirtute ad rationem uideo te uenisse gradibus; a ratione ad humanam figuram quo modo accedis? praecipitare istuc quidem est, non descendere.  nec uero intellego cur maluerit epicurus deos hominum similes dicere quam homines deorum. quaeres quid intersit; si enim hoc illi simile sit, esse illud huic. uideo, sed hoc dico, non ab hominibus formae figuram uenisse ad deos; di enim semper fuerunt, nati numquam sunt, si quidem aeterni sunt futuri; at homines nati; ante igitur humana forma quam homines, eaque erant forma dii inmortales: non ergo illorum humana forma sed nostra diuina dicenda est.  uerum hoc quidem ut uoletis; illud quaero, quae fuerit tanta fortuna (nihil enim ratione in rerum natura factum esse uultis)â€”sed tamen quis iste tantus casus, unde tam felix concursus atomorum, ut repente homines deorum forma nascerentur? seminane deorum decidisse de caelo putamus in terras et sic homines patrum similes extitisse? uellem diceretis; deorum cognationem agnoscerem non inuitus. nihil tale dicitis, sed casu esse factum ut essemus similes deorum. et nunc argumenta quaerenda sunt quibus hoc refella tur. utinam tam facile uera inuenire possim quam falsa conuincere. 