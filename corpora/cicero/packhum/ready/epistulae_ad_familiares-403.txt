in .   45 m. cicero c. cassio s. praeposteros habes tabellarios, etsi me quidem non offendunt; sed tamen, cum a me discedunt, flagitant litteras, cum ad me ueniunt, nullas adferunt. atque id ipsum facerent commodius si mihi aliquid spati ad scribendum darent; sed petasati ueniunt, comites ad portam exspectare dicunt. ergo  ignosces: alteras iam habebis has breuis; sed exspecta πάντα περὶ πάντων. etsi quid ego me tibi purgo, cum tui ad me inanes ueniant, ad te cum epistulis reuertantur?  nos hic, ut tamen ad te scribam aliquid, p. sullam patrem mortuum habebamus. alii a latronibus, alii cruditate dicebant. populus non curabat; combustum enim esse constabat. hoc tu pro tua sapientia feres aequo animo; quamquam πρόσωπον πόλεως amisimus. caesarem putabant moleste laturum uerentem ne hasta refrixisset. mindius marcellus et attius pigmentarius ualde gaudebat se aduersarium perdidisse.  de hispania noui nihil, sed exspectatio ualde magna; rumores tristiores sed ἀδέσποτοι. pansa noster paludatus a. d. iii kal. ian. <ita> profectus est ut quiuis intellegere posset, id quod tu nuper dubitare coepisti, τὸ καλὸν δι’ αὑτὸ αἱρετὸν esse. nam quod multos miseriis leuauit et quod se in his malis hominem praebuit, mirabilis eum uirorum bonorum beneuolentia prosecuta est.  tu quod adhuc brundisii moratus es ualde probo et gaudeo, et mehercule puto te sapienter facturum si ἀκενόσπουδος fueris; nobis quidem qui te amamus erit gratum. et amabo te, cum dabis posthac aliquid domum litterarum, mei memineris. ego numquam quemquam ad te, cum sciam, sine meis litteris ire patiar.  uale. 