at idem fecit sacerdos. hominem innocentem et summa prudentia praeditum nominas; sed tum idem fecisse erit existimandus si eodem consilio fecerit. nam genus aestimationis ipsum a me numquam est reprehensum, sed eius aequitas aratorum commodo et uoluntate perpenditur. non potest reprehendi ulla aestimatio quae aratori non modo incommoda non est sed etiam grata est. sacerdos ut in prouinciam uenit, frumentum in cellam imperauit. cum esset ante nouum tritici modius denariis  u , petiuerunt ab eo ciuitates ut aestimaret. remissior aliquanto eius fuit aestimatio quam annona; nam aestimauit denariis  iii . uides eandem aestimationem propter temporis dissimilitudinem in illo laudis causam habere, in te criminis, in illo benefici, in te iniuriae. eodem tempore praetor antonius  iii  denariis aestimauit post messem, summa in uilitate, cum aratores frumentum dare gratis mallent, et aiebat se tantidem aestimasse quanti sacerdotem, neque mentiebatur; sed eadem ista aestimatione alter subleuarat aratores, alter euerterat. quod nisi omnis frumenti ratio ex temporibus esset et annona, non ex numero neque ex summa consideranda, numquam tam grati  hi sesquimodii, q. hortensi, fuissent, quos tu cum ad mensurae tam exiguam rationem populo romano in capita descripsisses, gratissimum omnibus fecisti; caritas enim annonae faciebat ut istuc, quod re paruum uidetur, tempore magnum uideretur. idem istuc si in uilitate populo romano largiri uoluisses, derisum tuum beneficium esset atque contemptum.  noli igitur dicere istum idem fecisse quod sacerdotem, quoniam non eodem tempore neque simili fecit annona: dicito potius, quoniam habes auctorem idoneum, quod antonius uno aduentu et uix menstruis cibariis fecerit, id istum per triennium fecisse, et istius innocentiam m. antoni facto atque auctoritate defendito. nam de sex. quidem peducaeo, fortissimo atque innocentissimo uiro, quid dicetis? de quo quis umquam arator questus est? aut quis non ad hoc tempus innocentissimam omnium diligentissimamque praeturam illius hominis existimat? biennium prouinciam obtinuit. cum alter annus in uilitate, alter in summa caritate fuerit, num aut in uilitate nummum arator quisquam dedit aut in caritate de aestimatione frumenti questus est? at uberiora cibaria facta sunt caritate. credo; neque id est nouum neque reprehendendum. modo c. sentium uidimus, hominem uetere illa ac singulari innocentia praeditum, propter caritatem frumenti quae fuerat in macedonia permagnam ex cibariis pecuniam deportare. quam ob rem non ego inuideo commodis tuis, si quae ad te lege uenerunt: iniuriam queror, improbitatem coarguo, auaritiam in crimen et in iudicium uoco. 