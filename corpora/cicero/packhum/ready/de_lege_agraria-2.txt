sunt tamen in tota lege exceptiones duae non tam iniquae quam suspiciosae. excipit enim in uectigali imponendo agrum recentoricum siciliensem, in uendendis agris eos agros de quibus cautum sit foedere. hi sunt in africa, qui ab hiempsale possidentur. hic quaero, si hiempsali satis est cautum foedere et recentoricus ager priuatus est, quid attinuerit excipi; sin et foedus illud habet aliquam dubitationem et ager recentoricus dicitur non numquam esse publicus, quem putet existimaturum duas causas in orbe terrarum repertas quibus gratis parceret. num quisnam tam abstrusus usquam nummus uidetur quem non architecti huiusce legis olfecerint? prouincias, ciuitates liberas, socios, amicos, reges denique exhauriunt, admouent manus uectigalibus populi romani. non est satis. audite, audite uos qui amplissimo populi senatusque iudicio exercitus habuistis et bella gessistis: quod ad quemque peruenerit ex praeda, ex manubiis, ex auro coronario, quod neque consumptum in monumento neque in aerarium relatum sit, id ad  x uiros referri iubet! hoc capite multa sperant; in omnis imperatores heredesque eorum quaestionem suo iudicio comparant, sed maximam pecuniam se a fausto ablaturos arbitrantur. quam causam suscipere iurati iudices noluerunt, hanc isti  x uiri susceperunt: idcirco a  iudicibus fortasse praetermissam esse arbitrantur quod sit ipsis reseruata. deinde etiam in reliquum tempus diligentissime sancit ut, quod quisque imperator habeat pecuniae, protinus ad  x uiros deferat. hic tamen excipit pompeium simillime, ut mihi uidetur, atque ut illa lege qua peregrini roma eiciuntur glaucippus excipitur. non enim hac exceptione unus adficitur beneficio, sed unus priuatur iniuria. sed cui manubias remittit, in huius uectigalia inuadit. iubet enim pecunia, si qua post nos consules ex nouis uectigalibus recipiatur, hac uti  x uiros. quasi uero non intellegamus haec eos uectigalia quae cn. pompeius adiunxerit uendere cogitare. 