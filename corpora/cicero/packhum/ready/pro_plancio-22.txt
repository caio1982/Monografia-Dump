sed ego haec meis ponderibus examinabo, non solum quid cuique debeam sed etiam quid cuiusque intersit, et quid a me cuiusque tempus poscat. agitur studium tuum uel etiam, si uis, existimatio, laus aedilitatis; at cn. planci salus, patria, fortunae. saluum tu me esse cupisti; hic fecit etiam ut esse possem. distineor tamen et diuellor dolore et in causa dispari offendi te a me doleo; sed me dius fidius multo citius meam salutem pro te abiecero quam cn. planci salutem tradidero contentioni tuae. etenim, iudices,  cum omnibus uirtutibus me adfectum esse cupio, tum nihil est quod malim quam me et esse gratum et uideri. haec enim est una uirtus non solum maxima sed etiam mater uirtutum omnium reliquarum. quid est pietas nisi uoluntas grata in parentes? qui sunt boni ciues, qui belli, qui domi de patria bene merentes, nisi qui patriae beneficia meminerunt? qui sancti, qui religionum colentes, nisi qui meritam dis immortalibus gratiam iustis honoribus et memori mente persoluunt? quae potest esse uitae iucunditas sublatis amicitiis? quae porro amicitia potest esse inter ingratos? quis est nostrum liberaliter educatus cui non educatores, cui non magistri sui atque doctores, cui non locus ipse ille mutus ubi alitus aut doctus est cum grata recordatione in mente uersetur? cuius opes tantae esse possunt aut umquam fuerunt quae sine multorum amicorum officiis stare possint? quae certe sublata memoria et gratia nulla exstare possunt. equidem nihil tam proprium hominis existimo quam non modo beneficio sed etiam beniuolentiae significatione adligari, nihil porro tam inhumanum, tam immane, tam ferum quam committere ut beneficio non dicam indignus sed uictus esse uideare. quae cum ita sint, iam succumbam, laterensis, isti tuo crimini meque in eo ipso in quo nihil potest esse nimium, quoniam ita tu uis, nimium gratum esse concedam petamque a uobis, iudices, ut eum beneficio complectamini quem qui reprehendit in eo reprehendit quod gratum praeter modum dicat esse. neque enim illud ad neglegendam meam gratiam debet ualere quod dixit idem, uos nec nocentis nec litigiosos esse, quo minus me apud uos ualere oporteret. quasi uero in amicitia mea non haec praesidia, si quae forte  sunt in me, parata semper amicis esse maluerim quam necessaria. etenim ego de me tantum audeo dicere, amicitiam meam uoluptati pluribus quam praesidio fuisse, meque uehementer uitae meae paeniteret, si in mea familiaritate locus esset nemini nisi litigioso aut nocenti. 