heraclius est hieronis filius syracusanus, homo in  primis domi suae nobilis et ante hunc praetorem uel pecuniosissimus syracusanorum, nunc nulla alia calamitate nisi istius auaritia atque iniuria pauperrimus. huic hereditas ad hs facile triciens uenit testamento propinqui sui heraclii, plena domus caelati argenti optimi multaeque stragulae uestis pretiosorumque mancipiorum; quibus in rebus istius cupiditates et insanias quis ignorat? erat in sermone res, magnam heraclio pecuniam relictam; non solum heraclium diuitem, sed etiam ornatum supellectile, argento, ueste, mancipiis futurum. audit haec etiam uerres, et primo illo suo leniore artificio heraclium adgredi conatur, ut eum roget inspicienda, quae non reddat. deinde a quibusdam syracusanis admonetur,â€”hi autem quidam erant adfines istius, quorum iste uxores numquam alienas existimauit, cleomenes et aeschrio, qui quantum apud istum et quam turpi de causa potuerint ex reliquis criminibus intellegetis: hi, ut dico, hominem admonent rem esse praeclaram, refertam omnibus rebus, ipsum autem heraclium hominem esse maiorem natu, non promptissimum; eum praeter marcellos patronum, quem suo iure adire aut appellare posset, habere neminem; esse in eo testamento quo ille heres esset scriptus, ut statuas in palaestra deberet ponere. 'faciemus ut palaestritae negent ex testamento esse positas, petant hereditatem, quod eam palaestrae commissam esse dicant.' placuit ratio uerri; nam hoc animo prouidebat, cum tanta hereditas in controuersiam uenisset iudicioque peteretur, fieri non posse ut sine praeda  ipse discederet. adprobat consilium; auctor est ut quam primum agere incipiant, hominemque id aetatis minime litigiosum quam tumultuosissime adoriantur. scribitur heraclio dica. primo mirantur omnes improbitatem calumniae; deinde qui istum nossent partim suspicabantur, partim plane uidebant adiectum esse oculum hereditati. interea dies aduenit quo die sese ex instituto ac lege rupilia dicas sortiturum syracusis iste edixerat. paratus ad hanc dicam sortiendam uenerat. tum eum docet heraclius non posse eo die sortiri, quod lex rupilia uetaret diebus  xxx  sortiri dicam quibus scripta esset. dies  xxx nondum fuerant. sperabat heraclius, si illum diem effugisset, ante alteram sortitionem q. arrium, quem prouincia tum maxime exspectabat, successurum. iste omnibus dicis diem distulit, et eam diem constituit ut hanc heraclii dicam sortiri post dies triginta ex lege posset. posteaquam ea dies uenit, iste incipit simulare se uelle sortiri. heraclius cum aduocatis adit et postulat ut sibi cum palaestritis, hoc est cum populo syracusano, aequo iure disceptare liceat. aduersarii postulant ut in eam rem iudices dentur, ex iis ciuitatibus quae in id forum conuenirent electi, qui uerri uiderentur: heraclius contra, ut iudices ex lege rupilia dentur, ut ab institutis superiorum, ab auctoritate senatus, ab iure omnium siculorum ne recedatur. quid ego istius in iure dicundo libidinem et scelera demonstrem? quis uestrum non in urbana iuris dictione cognouit? quis umquam isto praetore chelidone inuita lege agere potuit? non istum, ut non neminem, prouincia corrupit; idem fuit qui romae. cum id quod omnes intellegebant diceret heraclius, ius esse certum siculis inter se quo iure  certarent, legem esse rupiliam quam p. rupilius consul de decem legatorum sententia dedisset, hanc omnis semper in sicilia consules praetoresque seruasse, negauit se e lege rupilia sortiturum: quinque iudices, quos commodum ipsi fuit, dedit. quid hoc homine facias? quod supplicium dignum libidine eius inuenias? praescriptum tibi cum esset, homo deterrime et impudentissime, quem ad modum iudices inter siculos dares, cum imperatoris populi romani auctoritas, legatorum decem, summorum hominum, dignitas, senatus consultum intercederet, <quo senatus> consulto p. rupilius de decem legatorum sententia leges in sicilia constituerat, cum omnes ante te praetorem rupilias leges et in ceteris rebus et in iudiciis maxime seruassent, tu ausus es pro nihilo prae tua praeda tot res sanctissimas ducere? tibi nulla lex fuit, nulla religio, nullus existimationis pudor, nullus iudici metus? nullius apud te grauis auctoritas, nullum exemplum quod sequi uelles? uerum, ut institui dicere, quinque iudicibus nulla lege, nullo instituto, nulla reiectione, nulla sorte ex libidine istius datis, non qui causam cognoscerent, sed qui quod imperatum esset iudicarent, eo die nihil actum est; adesse iubentur postridie. heraclius interea, cum omnis insidias fortunis suis a praetore fieri uideret, capit consilium de amicorum et propinquorum sententia non adesse ad iudicium; itaque illa nocte syracusis profugit. iste postridie mane, cum multo maturius quam umquam antea surrexisset, iudices citari iubet. ubi comperit heraclium non adesse, cogere  incipit eos ut absentem heraclium condemnent. illi eum commonefaciunt ut, si sibi uideatur, utatur instituto suo nec cogat ante horam decimam de absente secundum praesentem iudicare: impetrant. interea sane perturbatus et ipse et eius amici et consiliarii moleste ferre coeperunt heraclium profugisse; putabant absentis damnationem, praesertim tantae pecuniae, multo inuidiosiorem fore quam si praesens damnatus esset. eo accedebat quod iudices e lege rupilia dati non erant; multo etiam rem turpiorem fore et iniquiorem uisum iri intellegebant. itaque hoc dum corrigere uult, apertior eius cupiditas improbitasque facta est. nam illis quinque iudicibus uti se negat; iubet, id quod initio lege rupilia fieri oportuerat, citari heraclium et eos qui dicam scripserant; ait se iudices ex lege uelle sortiri. quod ab eo pridie, cum multis lacrimis cum oraret atque obsecraret, heraclius impetrare non potuerat, id ei postridie uenit in mentem, ex lege rupilia sortiri dicas oportere. educit ex urna tris; his ut absentem heraclium condemnent imperat; itaque condemnant. 