 marcus  gaudeo igitur me incunabula paene mea tibi ostendisse.   atticus  equidem me cognosse admodum gaudeo. sed illud tamen quale est quod paulo ante dixisti, hunc locum—id est, ut ego te accipio dicere, arpinum—germanam patriam esse uestram? numquid duas habetis patrias, an est una illa patria communis? nisi forte sapienti illi catoni fuit patria non roma, sed tusculum.   marcus  ego mehercule et illi et omnibus municipibus duas esse censeo patrias, unam naturae, alteram ciuitatis: ut ille cato, quom esset tusculi natus, in populi romani ciuitatem susceptus est, ita, quom ortu tusculanus esset, ciuitate romanus, habuit alteram loci patriam, alteram iuris; ut uestri attici, priusquam theseus eos demigrare ex agris et in astu quod appellatur omnes conferre se iussit, et s<ui e>rant dem<i> et attici, sic nos et eam patriam dici mus, ubi nati, et illam qua excepti sumus. sed necesse est caritate eam praestare <e> qua rei publicae nomen uniuersae ciuitatis est, pro qua mori et cui nos totos dedere et in qua nostra omnia ponere et quasi consecrare debemus. dulcis autem non multo secus est ea quae genuit quam illa quae excepit. itaque ego hanc meam esse patriam prorsus numquam negabo, dum illa sit maior, haec in ea contineatur * * * habet ciuitatis et unam illam ciuitatem putat.   atticus  recte igitur magnus ille noster me audiente posuit in iudicio, quom pro am<p>io tecum simul diceret, rem publicam nostram iustissimas huic municipio gratias agere posse, quod ex eo duo sui conseruatores exstitissent, ut iam uidear adduci <ad aestimandum>, hanc quoque quae te procrearit esse patriam tuam.  sed uentum in insulam est. hac uero nihil est amoenius. etenim hoc quasi rostro finditur fibrenus, et diuisus aequaliter in duas partes latera haec adluit, rapideque dilapsus cito in unum confluit, et tantum conplectitur quod satis sit modicae palaestrae loci. quo effecto, tamquam id habuerit operis ac muneris, ut hanc nobis efficer<e>t sedem ad disputandum, statim praecipitat in lirem, et quasi in familiam patriciam uenerit, amittit nomen obscurius liremque multo gelidiorem facit. nec enim ullum hoc frigidius  flumen attigi, cum ad multa accesserim, ut uix pede temptare id possim, quod in phaedro platonis facit socrates. 