iu kal .  febr .   49  capuae tullius s. d. tironi suo quo in discrimine uersetur salus mea et bonorum omnium atque uniuersae rei publicae ex eo scire potes quod domos nostras et patriam ipsam uel diripiendam uel inflammandam reliquimus. in eum locum res deducta est ut, nisi qui deus uel casus aliquis subuenerit, salui esse nequeamus.  equidem, ut ueni ad urbem, non destiti omnia et sentire et dicere et facere quae ad concordiam pertinerent. sed mirus inuaserat furor non solum improbis sed etiam iis qui boni habentur, ut pugnare cuperent, me clamante nihil esse bello ciuili miserius. itaque, cum caesar amentia quadam raperetur et oblitus nominis atque honorum suorum ariminum, pisaurum, anconam, arretium occupauisset, urbem reliquimus, quam sapienter aut quam fortiter nihil attinet disputari.   quo quidem in casu simus uides. feruntur omnino condiciones ab illo, ut pompeius eat in hispaniam, dilectus qui sunt habiti et praesidia nostra dimittantur; se ulteriorem galliam domitio, citeriorem considio noniano (his enim obtigerunt) traditurum; ad consulatus petitionem se uenturum, neque se iam uelle absente se rationem haberi suam; se praesentem trinum nundinum petiturum. accepimus condiciones, sed ita ut remoueat praesidia ex iis locis quae occupauit, ut sine metu de his ipsis condicionibus romae senatus haberi possit. id ille si fecerit, spes est pacis, non honestae (leges enim imponuntur), sed quiduis est melius quam sic esse ut sumus. sin autem ille suis condicionibus stare noluerit, bellum paratum est, eius modi tamen quod sustinere ille non possit, praesertim cum a suis condicionibus ipse fugerit; tantum modo ut eum intercludamus ne ad urbem possit accedere, quod sperabamus fieri posse. dilectus enim magnos habebamus putabamusque illum metuere, si ad urbem ire coepisset, ne gallias amitteret, quas ambas habet inimicissimas praeter transpadanos, ex hispaniaque sex legiones et magna auxilia afranio et petreio ducibus habet a tergo. uidetur, si insaniet, posse opprimi, modo ut urbe salua. maximam autem plagam accepit quod is qui summam auctoritatem in illius exercitu habebat, t. labienus, socius sceleris esse noluit. reliquit illum et <est> nobiscum, multique idem facturi esse dicuntur.  ego adhuc orae maritimae praesum a formiis. nullum maius negotium suscipere uolui, quo plus apud illum meae litterae cohortationesque ad pacem ualerent. sin autem erit bellum, uideo me castris et certis legionibus praefuturum. habeo etiam illam molestiam, quod dolabella noster apud caesarem est.  haec tibi nota esse uolui; quae caue ne te perturbent et  impediant ualetudinem tuam. ego a. uarroni, quem cum amantissimum mei cognoui tum etiam ualde tui studiosum, diligentissime te commendaui, ut et ualetudinis tuae rationem haberet et nauigationis et totum te susciperet ac tueretur. quem omnia facturum confido; recepit enim et mecum locutus est suauissime.  tu, quoniam eo tempore mecum esse non potuisti quo ego maxime operam et fidelitatem desideraui tuam, caue festines aut committas ut aut aeger aut hieme nauiges. numquam sero te uenisse putabo si saluus ueneris. adhuc neminem uideram qui te postea uidisset quam m. uolusius, a quo tuas litteras accepi. quod non mirabar; neque enim meas puto ad te litteras tanta hieme perferri. sed da operam ut ualeas et, si ualebis, cum recte nauigari poterit, tum nauiges. cicero meus in formiano erat, terentia et tullia romae.  cura ut ualeas. Â iiii kal. febr. capua.