paradoxon iii. Ὅτι ἴσα τὰ ἁμαρτήματα καὶ τὰ κατορθώματα.  parua, inquit, est res. at magna culpa; nec enim peccata rerum euentis, sed uitiis hominum metienda sunt. in quo peccatur, id potest aliud alio maius esse aut minus, ipsum quidem illud peccare, quoquo uerteris, unum est. auri nauem euertat gubernator an paleae, in re aliquantum, in gubernatoris inscitia nihil interest. lapsa est lubido in muliere ignota, dolor ad pauciores pertinet, quam si petulans fuisset in aliqua generosa ac nobili uirgine; peccauit uero nihilo minus, siquidem est peccare tamquam transire lineas; quod cum feceris, culpa commissa est; quam longe progrediare, cum semel transieris, ad augendam transeundi culpam nihil pertinet. peccare certe licet nemini. quod autem non licet, id hoc uno tenetur, si arguitur non licere. id si nec maius nec minus umquam fieri potest, quoniam in eo est peccatum, si non licuit, quod semper unum et idem est, quae ex eo peccata nascantur, aequalia sint oportet. quodsi uirtutes sunt pares inter se, paria esse etiam uitia necesse est. atqui pares esse uirtutes, nec bono uiro meliorem nec temperante temperantiorem nec forti fortiorem nec sapiente sapientiorem posse fieri facillume potest perspici. an uirum bonum dices, qui depositum nullo teste, cum lucrari inpune posset auri pondo decem, reddiderit, si idem in decem milibus pondo auri non idem fecerit? aut temperantem, qui se in aliqua libidine continuerit, in aliqua effuderit? una uirtus est consentiens cum ratione et perpetua constantia; nihil huc addi potest, quo magis uirtus sit, nihil demi, ut uirtutis nomen relinquatur.  etenim si bene facta recte facta sunt et nihil recto rectius, certe ne bono quidem melius quicquam inueniri potest. sequitur igitur, ut etiam uitia sint paria, siquidem prauitates animi recte uitia dicuntur. atqui, quoniam pares uirtutes sunt, recte facta, quando a uirtutibus proficiscuntur, paria esse debent, itemque peccata, quoniam ex uitiis manant, sint aequalia necesse est. 'a philosophis', inquit, 'ista sumis.' metuebam, ne 'a lenonibus' diceres. 'socrates disputabat isto modo.' bene hercule narras; nam istum doctum et sapientem uirum fuisse memoriae traditum est. sed tamen quaero ex te, quoniam uerbis inter nos contendimus, non pugnis: utrum nobis est quaerendum, quid baioli atque operarii an quid homines doctissimi senserint? praesertim cum hac sententia non modo uerior, sed ne utilior quidem hominum uitae reperiri ulla possit. quae uis est enim, quae magis arceat homines ab improbitate omni, quam si senserint nullum in delictis esse discrimen? aeque peccare se, si priuatis ac si magistratibus manus adferant? quamcumque in domum stuprum intulerint, eandem esse labem lubidinis? 'nihilne igitur interest' (nam hoc dicet aliquis), 'patrem quis necet anne seruum?' nuda ista si ponas, iudicari, qualia sint, non facile possint. patrem uita priuare si per se scelus est, saguntini, qui parentes suos liberos emori quam seruos uiuere maluerunt, parricidae fuerunt. ergo et parenti non numquam adimi uita sine scelere potest et seruo saepe sine iniuria non potest. causa igitur haec, non natura distinguit; quae quoniam utro accessit, id fit propensius, si utroque adiuncta est, paria fiant necesse est. illud tamen interest, quod in seruo necando, si id fit iniuria, semel peccatur, in patris uita uiolanda multa peccantur; uiolatur is, qui procreauit, is, qui aluit, is, qui erudiuit, is, qui in sede ac domo atque in re publica conlocauit; multitudine peccatorum praestat eoque poena maiore dignus est. sed nos in uita, non  quae cuique peccato poena sit, sed quantum cuique liceat, spectare debemus; quicquid non oportet, scelus esse, quicquid non licet, nefas putare debemus. etiamne in minimis rebus? etiam, siquidem rerum modum figere non possumus, animorum modum tenere possumus. histrio si paulum se mouit extra numerum, aut si uersus pronuntiatus est syllaba una breuior aut longior, exsibilatur, exploditur; in uita tu, quae omni gestu moderatior, omni uersu aptior esse debet, in syllaba te peccasse dices? poëtam non audio in nugis; in uitae societate audiam ciuem digitis peccata dimetientem sua? si uis, sane sint breuiora, leuiora qui possunt uideri? cum, quicquid peccetur, perturbatione peccetur rationis atque ordinis, perturbata autem semel ratione et ordine nihil possit addi, quo magis peccari posse uideatur.