xiu kal .  mai .   53  in cumano tullius tironi s. ego uero cupio te ad me uenire, sed uiam timeo. grauissime aegrotasti, inedia et purgationibus et ui ipsius morbi consumptus es. graues solent offensiones esse ex grauibus morbis si quae culpa commissa est. iam ad id biduum quod fueris in uia, dum in cumanum uenis, accedent continuo ad reditum dies quinque. ego in formiano a. d. iii kal. esse uolo. ibi te ut firmum offendam, mi tiro, effice.  litterulae meae siue nostrae tui desiderio oblanguerunt; hac tamen epistula quam acastus attulit oculos paulum sustulerunt. pompeius erat apud me cum haec scribebam, hilare et libenter. ei cupienti audire nostra dixi sine te omnia mea muta esse. tu musis nostris para ut operas reddas. nostra  ad diem dicta<m> fient; docui enim te fides ἔτυμον quod haberet. fac plane ut ualeas. nos adsumus.  uale.  xiiii kal.