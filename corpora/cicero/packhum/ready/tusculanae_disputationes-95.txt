nec uero pythagoras nominis solum inuentor, sed rerum etiam ipsarum amplificator fuit. qui cum post hunc phliasium sermonem in italiam uenisset, exornauit eam graeciam, quae magna dicta est, et priuatim et publice praestantissumis et institutis et artibus. cuius de disciplina aliud tempus fuerit fortasse dicendi. sed ab antiqua philosophia usque ad socratem, qui archelaum, anaxagorae discipulum, audierat, numeri motusque tractabantur, et unde omnia orerentur quoue reciderent, studioseque ab is siderum magnitudines interualla cursus anquirebantur et cuncta caelestia.  socrates autem primus philosophiam deuocauit e caelo et in urbibus conlocauit et in domus etiam introduxit et coÃ«git de uita et moribus rebusque bonis et malis quaerere. cuius multiplex ratio disputandi rerumque uarietas et ingenii magnitudo platonis memoria et litteris consecrata plura genera effecit dissentientium philosophorum, e quibus nos id potissimum consecuti sumus, quo socratem usum arbitrabamur, ut nostram ipsi sententiam tegeremus, errore alios leuaremus et in omni disputatione, quid esset simillimum ueri, quaereremus. quem morem cum carneades acutissime copiosissimeque tenuisset, fecimus et alias saepe et nuper in tusculano, ut ad eam consuetudinem disputaremus. et quadridui quidem sermonem superioribus ad te perscriptum libris misimus, quinto autem die cum eodem in loco consedissemus, sic est propositum, de quo disputaremus:  non mihi uidetur ad beate uiuendum satis posse uirtutem. 