"at enim minora di neglegunt, neque agellos singulorum nec uiticulas persequuntur, nec, si uredo aut grando cuipiam nocuit, id ioui animaduertendum fuit; ne in regnis quidem reges omnia minima curant": sic enim dicitis. quasi ego paulo ante de fundo formiano p. rutili sim questus non de amissa salute. atque hoc quidem omnes mortales sic habent, externas commo ditates, uineta segetes oliueta, ubertatem frugum et fructuum, omnem denique commoditatem prosperitatemque uitae a dis se habere; uirtutem autem nemo umquam acceptam deo rettulit. nimirum recte; propter uirtutem enim iure laudamur et in uirtute recte gloriamur; quod non contingeret, si id donum a deo non a nobis haberemus. at uero aut honoribus aucti aut re familiari, aut si aliud quippiam nacti sumus fortuiti boni aut depulimus mali, tum dis gratias agimus, tum nihil nostrae laudi adsumptum arbitramur. num quis quod bonus uir esset gratias dis egit umquam? at quod diues quod honoratus quod incolumis, iouemque optimum et maximum ob eas res appellant, non quod nos iustos temperantes sapientes efficiat, sed quod saluos incolumis opulentos copiosos; neque herculi quisquam decumam uouit umquam, si sapiens factus essetâ€”quamquam pythagoras, cum in geometria quiddam noui inuenisset, musis bouem immolauisse dicitur; sed id quidem non credo, quoniam ille ne apollini quidem deli hostiam immolare uoluit, ne aram sanguine aspergeret. ad rem autem ut redeam, iudicium hoc omnium mortalium est, fortunam a deo petendam, a se ipso sumendam esse sapientiam. quamuis licet menti delubra et uirtuti et fidei consecremus, tamen haec in nobis ipsis sita uidemus; spei salutis opis uictoriae facultas a dis expetenda est. 