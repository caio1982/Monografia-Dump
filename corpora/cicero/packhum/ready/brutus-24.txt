atque ego et in hoc ipso cotta et in aliis pluribus intellego me non ita disertos homines et rettulisse in oratorum numerum et relaturum. est enim propositum conligere eos, qui hoc munere in ciuitate functi sint, ut tenerent oratorum locum; quorum quidem quae fuerit ascensio et quam in omnibus rebus difficilis optimi perfectio atque absolutio ex eo quod dicam existimari potest. quam multi enim iam oratores commemorati sunt et quam diu in eorum enumeratione uersamur, cum tamen spisse atque uix, ut dudum ad demosthenen et hyperiden, sic nunc ad antonium crassumque peruenimus. nam ego sic existimo, hos oratores fuisse maximos et in his primum cum graecorum gloria latine dicendi copiam aequatam.  omnia ueniebant antonio in mentem; eaque suo quaeque loco, ubi plurimum proficere et ualere possent, ut ab imperatore equites, pedites, leuis armatura, sic ab illo in maxume opportunis orationis partibus conlocabantur. erat memoria summa, nulla meditationis suspicio; imparatus semper adgredi ad dicendum uidebatur, sed ita erat paratus, ut iudices illo dicente non numquam uiderentur non satis parati ad cauendum fuisse. uerba ipsa non illa quidem elegantissimo sermone; itaque diligenter loquendi laude caruit—neque tamen est admodum inquinate locutus—, sed illa, quae proprie laus oratoris est in uerbis. nam ipsum latine loqui est illud quidem [est], ut paulo ante dixi, in magna laude ponendum, sed non tam sua sponte quam quod est a pleris que neglectum: non enim tam praeclarum est scire latine quam turpe nescire, neque tam id mihi oratoris boni quam ciuis romani proprium uidetur. sed tamen antonius in uerbis et eligendis, neque id ipsum tam leporis causa quam ponderis, et conlocandis et comprensione deuinciendis nihil non ad rationem et tamquam ad artem dirigebat; uerum multo magis hoc idem in sententiarum ornamentis et conformationibus. quo in genere quia praestat omnibus demosthenes, idcirco a doctis oratorum est princeps iudicatus. σχήματα enim quae uocant graeci, ea maxume ornant oratorem eaque non tam in uerbis pingendis habent pondus quam in inluminandis sententiis. sed cum haec magna in antonio tum actio singularis; quae si partienda est in gestum atque uocem, gestus erat non uerba exprimens, sed cum sententiis congruens: manus humeri latera supplosio pedis status incessus omnisque motus cum uerbis sententiisque consentiens; uox permanens, uerum subrauca natura. sed hoc uitium huic uni in bonum conuertebat. habebat enim flebile quiddam in questionibus aptumque cum ad fidem faciendam tum ad misericordiam commouendam: ut uerum uideretur in hoc illud, quod demosthenem ferunt ei, qui quaesiuisset quid primum esset in dicendo, actionem, quid secundum, idem et idem tertium respondisse. nulla res magis penetrat in animos eosque fingit format flectit, talesque oratores uideri facit, quales ipsi se uideri uolunt. 