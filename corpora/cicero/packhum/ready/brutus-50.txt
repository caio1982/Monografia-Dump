solum quidem, inquit ille, et quasi fundamentum oratoris uides locutionem emendatam et latinam, cuius penes quos laus adhuc fuit, non fuit rationis aut scientiae sed quasi bonae consuetudinis. mitto c. laelium p. scipionem: aetatis illius ista fuit laus tamquam innocentiae sic latine loquendi—nec omnium tamen; nam illorum aequales caecilium et pacuuium male locutos uidemus—: sed omnes tum fere, qui nec extra urbem hanc uixerant neque eos aliqua barbaries domestica infuscauerat, recte loquebantur. sed hanc certe rem deteriorem uetustas fecit et romae et in graecia. confluxerunt enim et athenas et in hanc urbem multi inquinate loquentes ex diuersis locis. quo magis expurgandus est sermo et adhibenda tamquam obrussa ratio, quae mutari non potest, nec utendum prauissima consuetudinis regula. t. flamininum, qui cum q. metello consul fuit, pueri uidimus: existumabatur bene latine, sed litteras nesciebat. catulus erat ille quidem minime indoctus, ut a te paulo est ante dictum, sed tamen  suauitas uocis et lenis appellatio litterarum bene loquendi famam confecerat. cotta, qui se ualde dilatandis litteris a similitudine graecae locutionis abstraxerat sonabatque contrarium catulo, subagreste quiddam planeque subrusticum, alia quidem quasi inculta et siluestri uia ad eandem laudem peruenerat. sisenna autem quasi emendator sermonis usitati cum esse uellet, ne a c. rusio quidem accusatore deterreri potuit quominus inusitatis uerbis uteretur.  quidnam istuc est? inquit brutus, aut quis est iste c. rusius?  et ille: fuit accusator, inquit, uetus, quo accusante c. hirtilium sisenna defendens dixit quaedam eius sputatilica esse crimina. tum c. rusius: 'circumuenior, inquit, iudices, nisi subuenitis. sisenna quid dicat nescio; metuo insidias. sputatilica, quid est hoc? sputa quid sit scio, tilica nescio.' maxumi risus; sed ille tamen familiaris meus recte loqui putabat esse inusitate loqui. caesar autem rationem adhibens consuetudinem uitiosam et corruptam pura et incorrupta consuetudine emendat. itaque cum ad hanc elegantiam uerborum latinorum—quae, etiam si orator non sis et sis ingenuus ciuis romanus, tamen necessaria est—adiungit illa oratoria ornamenta dicendi, tum uidetur tamquam tabulas bene pictas conlocare in bono lumine. hanc cum habeat praecipuam laudem in communibus, non uideo cui debeat cedere. splendidam quandam minimeque ueteratoriam rationem dicendi tenet, uoce motu forma etiam magnificam et generosam quodam modo.  