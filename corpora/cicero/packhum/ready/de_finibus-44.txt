at negat epicurus—hoc enim uestrum lumen est— quemquam, qui honeste non uiuat, iucunde posse uiuere. quasi ego id curem, quid ille aiat aut neget. illud quaero, quid ei, qui in uoluptate summum bonum ponat, consentaneum sit dicere. quid affers, cur thorius, cur caius postumius, cur omnium horum magister, orata, non iucundissime uixerit? ipse negat, ut ante dixi, luxuriosorum uitam reprehendendam, nisi plane fatui sint, id est nisi aut cupiant aut metuant. quarum ambarum rerum cum medicinam pollicetur, luxuriae licentiam pollicetur. his enim rebus detractis negat se reperire in asotorum uita quod reprehendat.  non igitur potestis uoluptate omnia dirigentes aut tueri aut retinere uirtutem. nam nec uir bonus ac iustus haberi debet qui, ne malum habeat, abstinet se ab iniuria. nosti, credo, illud: 'némo pius est, quí pietatem—'; caue putes quicquam esse uerius. nec enim, dum metuit, iustus est, et certe, si metuere destiterit, non erit; non metuet autem, siue celare poterit, siue opibus magnis quicquid fecerit optinere, certeque malet existimari bonus uir, ut non sit, quam esse, ut non putetur. ita, quod certissimum est, pro uera certaque iustitia simulationem nobis iustitiae traditis praecipitisque  quodam modo ut nostram stabilem conscientiam contemnamus, aliorum errantem opinionem aucupemur.  quae dici eadem de ceteris uirtutibus possunt, quarum omnium fundamenta uos in uoluptate tamquam in aqua ponitis. quid enim? fortemne possumus dicere eundem illum torquatum?—delector enim, quamquam te non possum, ut ais, corrumpere, delector, inquam, et familia uestra et nomine. et hercule mihi uir optimus nostrique amantissimus, aulus torquatus, uersatur ante oculos, cuius quantum studium et quam insigne fuerit erga me temporibus illis, quae nota sunt omnibus, scire necesse est utrumque uestrum. quae mihi ipsi, qui uolo et esse et haberi gratus, grata non essent, nisi eum perspicerem mea causa mihi amicum fuisse, non sua, nisi hoc dicis sua, quod interest omnium recte facere. si id dicis, uicimus. id enim uolumus, id contendimus, ut officii fructus sit ipsum officium. hoc ille tuus non uult omnibusque ex rebus uoluptatem quasi mercedem exigit. sed ad illum redeo. si uoluptatis causa cum gallo apud anienem depugnauit prouocatus et ex eius spoliis sibi et torquem et cognomen induit ullam aliam ob causam, nisi quod ei talia facta digna uiro uidebantur, fortem non puto. iam si pudor, si modestia, si pudicitia, si uno uerbo temperantia poenae aut infamiae metu coërcebuntur, non sanctitate sua se tuebuntur, quod adulterium, quod stuprum, quae libido non se proripiet ac proiciet aut occultatione proposita aut inpunitate aut licentia? quid? illud, torquate, quale tandem uidetur, te isto nomine, ingenio, gloria, quae facis, quae cogitas, quae contendis quo referas, cuius rei causa perficere quae conaris uelis, quid optimum denique in uita iudices non audere in conuentu dicere? quid enim mereri uelis, iam cum magistratum inieris et in contionem ascenderis—est enim tibi edicendum quae sis obseruaturus in iure di cendo, et fortasse etiam, si tibi erit uisum, aliquid de maioribus tuis et de te ipso dices more maiorum—, quid merearis igitur, ut dicas te in eo magistratu omnia uoluptatis causa facturum esse, teque nihil fecisse in uita nisi uoluptatis causa? 'an me', inquis, 'tam amentem putas, ut apud imperitos isto modo loquar?' at tu eadem ista dic in iudicio aut, si coronam times, dic in senatu. numquam facies. cur, nisi quod turpis oratio est? mene ergo et triarium dignos existimas, apud quos turpiter loquare? 