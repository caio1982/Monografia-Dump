uerum, uti dixi, ratio certa est aetnensium et publicis et priuatis litteris consignata. meae diligentiae pensum magis in leontino agro est exigendum propter hanc causam, quod ipsi leontini publice non sane me multum adiuuerunt; neque enim eos isto praetore hae decumanorum iniuriae laeserunt, potius etiam, iudices, adiuuerunt. mirum fortasse hoc uobis aut incredibile uideatur, in tantis aratorum incommodis leontinos, qui principes rei frumentariae fuerint, expertis incommodorum atque iniuriarum fuisse. hoc causae est, iudices, quod in agro leontino praeter unam mnasistrati familiam glebam leontinorum possidet nemo. itaque mnasistrati, hominis honestissimi atque optimi uiri, testimonium, iudices, audistis: ceteros leontinos, quibus non modo apronius in agris sed ne tempestas quidem ulla nocere potuit, exspectare nolite: etenim non modo incommodi nihil ceperunt, sed etiam in apronianis illis rapinis in quaestu sunt compendioque uersati.  quapropter, quoniam leontina ciuitas me atque legatio propter eam quam dixi causam defecit, mihimet ineunda ratio et uia reperiunda est qua ad aproni quaestum, siue adeo qua ad istius ingentem immanemque praedam possim peruenire. agri leontini decumae tertio anno uenierunt tritici medimnum  xxxui , hoc est tritici mod.  cc  et  xui milibus. magno, iudices, magno; neque enim hoc possum negare. itaque necesse est aut damnum aut certe non magnum lucrum fecisse decumanos; hoc enim solet usu uenire iis qui magno redemerunt. quid, si ostendo in hac una emptione lucri fieri tritici mod.  c ? quid, si  cc ? quid, si  ccc ? quid, si  cccc  milia? dubitabitis etiam cui ista  tanta praeda quaesita sit? iniquum me esse quispiam dicet, qui ex lucri magnitudine coniecturam capiam furti atque praedae. quid, si doceo, iudices, eos qui  cccc  mod. lucri faciunt damnum facturos fuisse, si tua iniquitas, si tui ex cohorte recuperatores non intercederent, num quis poterit in tanto lucro tantaque iniquitate dubitare quin propter improbitatem tuam tam magnos quaestus feceris, propter magnitudinem quaestus improbus esse uolueris? 