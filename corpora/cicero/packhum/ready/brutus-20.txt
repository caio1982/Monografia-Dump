et quoniam stoicorum est facta mentio, q. aelius tubero fuit illo tempore, l. pauli nepos; nullo in oratorum numero sed uita seuerus et congruens cum ea disciplina quam colebat, paulo etiam durior; qui quidem in triumuiratu iudicauerit contra p. africani auunculi sui testimonium uacationem augures quo minus iudiciis operam darent non habere; sed ut uita sic oratione durus incultus horridus; itaque honoribus maiorum respondere non potuit. fuit autem constans ciuis et fortis et in primis graccho molestus, quod indicat gracchi in eum oratio; sunt etiam in gracchum tuberonis. is fuit mediocris in dicendo, doctissumus in disputando.  tum brutus: quam hoc idem in nostris contingere intellego quod in graecis, ut omnes fere stoici prudentissumi in disserendo sint et id arte faciant sintque architecti paene uerborum, idem traducti a disputando ad dicendum inopes reperiantur. unum excipio catonem, in quo perfectissumo stoico summam eloquentiam non desiderem, quam exiguam in fannio, ne in rutilio quidem magnam, in tuberone nullam uideo fuisse.  et ego: non, inquam, brute, sine causa, propterea quod istorum in dialecticis omnis cura consumitur, uagum illud orationis et fusum et multiplex non adhibetur genus. tuus autem auunculus, quemadmodum scis, habet a stoicis id, quod ab illis petendum fuit; sed dicere didicit a dicendi magistris eorumque more se exercuit. quod si omnia a philosophis essent petenda, peripateticorum institutis commodius fingeretur oratio. quo magis tuum, brute,  iudicium probo, qui eorum [id est ex uetere academia] philosophorum sectam secutus es, quorum in doctrina atque praeceptis disserendi ratio coniungitur cum suauitate dicendi et copia; quamquam ea ipsa peripateticorum academicorumque consuetudo in ratione dicendi talis est, ut nec perficere oratorem possit ipsa per sese nec sine ea orator esse perfectus. nam ut stoicorum astrictior est oratio aliquantoque contractior quam aures populi requirunt, sic illorum liberior et latior quam patitur consuetudo iudiciorum et fori. quis enim uberior in dicendo platone? iouem sic [ut] aiunt philosophi, si graece loquatur, loqui. quis aristotele neruosior, theophrasto dulcior? lectitauisse platonem studiose, audiuisse etiam demosthenes dicitur—idque apparet ex genere et granditate uerborum; dicit etiam in quadam epistula hoc ipse de sese—, sed et huius oratio in philosophiam translata pugnacior, ut ita dicam, uidetur et illorum in iudicia pacatior. 