 atticus  tu uero istam romae legem rogato, nobis nostras ne ademeris.   marcus  ad nostras igitur reuertor. quibus profecto diligentissime sanciendum est, ut mulierum famam multorum oculis lux clara custodiat, initienturque eo ritu cereri quo romae initiantur. quo in genere seueritatem maiorum senatus uetus auctoritas de bacchanalibus et consulum exercitu adhibito quaestio animaduersio<que> declarat. atque omnia nocturna (ne nos duriores forte uideamur) in media graecia diagondas thebanus lege perpetua sustulit. nouos uero deos et in his colendis nocturnas peruigilationes sic aristophanes facetissumus poeta ueteris comoediae uexat, ut apud eum sabazius et  quidam alii dei peregrini iudicati e ciuitate eiciantur.  publicus autem sacerdos imprudentiam consilio expiatam metu liberet, audaciam <libid>ines immittendi religionibus foedas damnet atque inpiam iudicet.  iam ludi publici, quoniam sunt cauea circoque diuisi, sint corporum certationes cursu et pugillatu et luctatione curriculisque equorum usque ad certam uictoriam <in> circo constitut<ae>; cauea cantu<i> u<a>cet et fidibus et tibiis, dummodo ea moderata sint, ut lege praescribitur. adsentior enim platoni, nihil tam facile in animos teneros atque mollis influere quam uarios canendi sonos, quorum dici uix potest quanta sit uis in utramque partem. namque et incitat languentes et languefacit excitatos, et tum remittit animos, tum contrahit; ciuitatumque hoc multarum in graecia interfuit, antiquom uocum conseruar<i> modum; quarum mores lapsi ad mollitias pariter sunt inmutati cum cantibus, aut hac dulcedine corruptelaque deprauati, ut quidam putant, aut cum seueritas eorum ob alia uitia cecidisset, tum fuit in auribus animisque mutatis etiam huic mutationi locus.  quam ob rem ille quidem sapientissimus graeciae uir longeque doctissimus ualde hanc labem ueretur. negat enim mutari posse musicas leges sine mutatione legum publicarum. ego autem nec tam ualde id  timendum nec plane contemnendum puto. illud quidem <constat>; quae solebant quondam conpleri seueritate iucunda liuianis et naeuianis modis, nunc <fit> ut eadem exululent, <cum> ceruices oculosque pariter cum modorum flexionibus torqueant. grauiter olim ista uindicabat uetus illa graecia, longe prouidens quam sensim pernicies illapsa ciuium <in> animos malis studiis malisque doctrinis repente totas ciuitates euerteret, si quidem illa seuera lacedaemo neruos iussit, quos plures quam septem haberet, in timothei fidibus in<ci>di.  deinceps in lege est, ut de ritibus patriis colantur optuma. de quo cum consulerent athenienses apollinem pythium, quas potissimum religiones tenerent, oraclum editum est 'eas quae essent in more maiorum'. quo cum iterum uenissent maiorumque morem dixissent saepe esse mutatum, quaesissentque quem morem potissimum sequerentur e uariis, respondit 'optumum'. et profecto ita est ut id habendum sit antiquissimum et deo proximum, quod sit optumum.  stipem sustulimus, nisi eam quam ad paucos dies propriam idaeae matris excepimus. implet enim superstitione animos et exhaurit domus.   sacrilego poena est, neque ei soli qui sacrum abstulerit, sed etiam ei qui sacro, commendatum <aliquid rapuerit>.  quod et nunc multis fit in fanis, <et olim> alexander in cilicia deposuisse apud solensis in delubro pecuniam dicitur, et atheniensis clisthenes iunoni samiae ciuis egregius, quom rebus timeret suis, filiarum dotis credidit.  sed iam de periuriis, de incesto, nihil sane hoc quidem loco disputandum est.  donis impii ne placare audeant deos, platonem audiant, qui uetat dubitare qua sit mente futurus deus, quom uir nemo bonus ab inprobo se donari uelit.  <de> diligentia uotorum satis in lege dictum est ac uoti <est> sponsio qua obligamur deo. poena uero uiolatae religionis iustam recusationem non habet. quid ego hic sceleratorum utar exemplis, quorum pl<en>ae tragoediae? quae ante oculos sunt, ea potius adtingam. etsi haec commemoratio uereor ne supra hominis fortunam esse uideatur, tamen quoniam sermo mihi est apud <u>os, nihil reticebo <uelim>que hoc, quod loquar, diis immortalibus gratum potius uideri quam graue <h>om<i>ni<bus>.  <c>um perditorum ciuium scelere discessu meo religionum iura polluta sunt, uexati nostri lares  familiares, in eorum sedibus exaedificatum templum licentiae, pulsus a delubris is qui illa seruarat: circumspicite celeriter animo (nihil enim attinet quemquam nominari), qui sint rerum exitus consecuti. nos, qui illam custodem urbis omnibus ereptis nostris rebus ac perditis uiolari ab impiis passi non sumus, eamque ex nostra domo in ipsius patris domum detulimus, iudicia senatus, italiae, gentium denique omnium conseruatae patriae consecuti sumus. quo quid accidere potuit homini praeclarius? quo<rum> scelere religiones tum prostratae adflictaeque sunt, partim ex illis distract<i> ac dissipat<i> iacent; qui uero ex iis et horum scelerum principes fuerant, et praeter ceteros in omni religione impii, non solum <nullo in> uita cruciatu atque dedecore, uerum etiam sepultura et iustis exsequiarum caruerunt. 