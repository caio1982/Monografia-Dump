atque etiam illud si qui dicere uelit, perabsurdum sit, ita diligi a sese quemque, ut ea uis diligendi ad aliam rem quampiam referatur, non ad eum ipsum, qui sese diligat. hoc cum in amicitiis, cum in officiis, cum in uirtutibus dicitur, quomodocumque dicitur, intellegi tamen quid dicatur potest, in nobismet autem ipsis <ne> intellegi quidem, <ut> propter aliam quampiam rem, uerbi gratia propter uoluptatem, nos amemus; propter nos enim illam, non propter eam nosmet ipsos diligimus.  quamquam quid est, quod magis perspicuum sit, <quam> non modo carum sibi quemque, uerum etiam uehementer carum esse? quis est enim aut quotus quisque, cui, mors cum adpropinquet, non 'refugiat tímido sanguen átque exalbescát metu'? etsi hoc quidem est in uitio, dissolutionem naturae tam ualde perhorrescere—quod item est reprehendendum in dolore—, sed quia fere sic afficiuntur omnes, satis argumenti est ab interitu naturam abhorrere; idque quo magis quidam ita faciunt, ut iure etiam reprehendantur, hoc magis intellegendum est haec ipsa nimia in quibusdam futura non fuisse, nisi quaedam essent modica natura. nec uero dico eorum metum mortis, qui, quia priuari se uitae bonis arbitrentur, aut quia quasdam post mortem formidines extimescant, aut si  metuant, ne cum dolore moriantur, idcirco mortem fugiant; in paruis enim saepe, qui nihil eorum cogitant, si quando iis ludentes minamur praecipitaturos alicunde, extimescunt. quin etiam 'ferae', inquit pacuuius, 'quíbus abest ad praécauendum intéllegendi astútia', iniecto terrore mortis 'horrescunt'. quis autem de ipso sapiente aliter existimat, quin, etiam cum decreuerit esse moriendum, tamen discessu a suis atque ipsa relinquenda luce moueatur? maxime autem in hoc quidem genere uis est perspicua naturae, cum et mendicitatem multi perpetiantur, ut uiuant, et angantur adpropinquatione mortis confecti homines senectute et ea perferant, quae philoctetam uidemus in fabulis. qui cum cruciaretur non ferendis doloribus, propagabat tamen uitam aucupio, 'sagittarum <ictu> configebat tardus celeres, stans uolantis', ut apud accium est, pennarumque contextu corpori tegumenta faciebat. de hominum genere aut omnino de animalium loquor, cum arborum et stirpium eadem paene natura sit? siue enim, ut doctissimis uiris uisum est, maior aliqua causa atque diuinior hanc uim ingenuit, siue hoc ita fit fortuito, uidemus ea, quae terra gignit, corticibus et radicibus ualida seruari, quod contingit animalibus sensuum distributione et quadam compactione membrorum. qua quidem de re quamquam assentior iis, qui haec omnia regi natura putant, quae si natura neglegat, ipsa esse non possit, tamen concedo, ut, qui de hoc dissentiunt, existiment, quod uelint, ac uel hoc intellegant, si quando naturam hominis dicam, hominem dicere me; nihil enim hoc differt. nam prius a se poterit quisque discedere quam appetitum earum rerum, quae sibi conducant, amittere. iure igitur grauissimi philosophi initium summi boni a natura petiuerunt et illum appetitum  rerum ad naturam accommodatarum ingeneratum putauerunt omnibus, quia continentur ea commendatione naturae, qua se ipsi diligunt. 