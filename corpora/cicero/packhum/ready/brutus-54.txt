tum brutus: atque dubitamus, inquit, utrum ista sanitas fuerit an uitium? quis enim non fateatur, cum ex  omnibus oratoris laudibus longe ista sit maxuma, inflammare animos audientium et quocumque res postulet modo flectere, qui hac uirtute caruerit, id ei quod maxumum fuerit defuisse?  sit sane ita, inquam; sed redeamus ad eum, qui iam unus restat, hortensium; tum de nobismet ipsis, quoniam id etiam, brute, postulas, pauca dicemus. quamquam facienda mentio est, ut quidem mihi uidetur, duorum adulescentium, qui si diutius uixissent, magnam essent eloquentiae laudem consecuti.  c. curionem te, inquit brutus, et c. licinium caluum arbitror dicere.  recte, inquam, arbitraris; quorum quidem alter [quod uerisimile dixisset] ita facile soluteque uerbis uoluebat satis interdum acutas, crebras quidem certe sententias, ut nihil posset ornatius esse, nihil expeditius. atque hic parum a magistris institutus naturam habuit admirabilem ad dicendum; industriam non sum expertus, studium certe fuit. qui si me audire uoluisset, ut coeperat, honores quam opes consequi maluisset.  quidnam est, inquit, istuc? et quem ad modum distinguis?  hoc modo, inquam. cum honos sit praemium uirtutis iudicio studioque ciuium delatum ad aliquem, qui eum sententiis, qui suffragiis adeptus est, is mihi et honestus et honoratus uidetur. qui autem occasione aliqua etiam inuitis suis ciuibus nactus est imperium, ut ille cupiebat, hunc nomen honoris adeptum, non honorem puto. quae si ille audire uoluisset, maxuma cum gratia et gloria ad summam amplitudinem peruenisset, ascendens gradibus magistratuum, ut pater eius fecerat, ut reliqui clariores uiri. quae quidem etiam cum p. crasso m. f., <cum> initio aetatis ad amicitiam se meam contulisset, saepe  egisse me arbitror, cum eum uementer hortarer, ut eam laudis uiam rectissimam esse duceret, quam maiores eius ei tritam reliquissent. erat enim cum institutus optume tum etiam perfecte planeque eruditus, ineratque et ingenium satis acre et orationis non inelegans copia; praetereaque sine arrogantia grauis esse uidebatur et sine segnitia uerecundus. sed hunc quoque absorbuit aestus quidam insolitae adulescentibus gloriae; qui quia nauarat miles operam imperatori, imperatorem se statim esse cupiebat, cui muneri mos maiorum aetatem certam, sortem incertam reliquit. ita grauissumo suo casu, dum cyri et alexandri similis esse uoluit, qui suum cursum transcurrerant, et l. crassi et multorum crassorum inuentus est dissimillimus. 