cicero seruio s. l. cossinio, amico et tribuli meo, ualde familiariter utor. nam et inter nosmet ipsos uetus usus intercedit et atticus noster maiorem etiam mihi cum cossinio consuetudinem fecit. itaque tota cossini domus me diligit in primisque libertus eius, l. cossinius anchialus, homo et patrono et  patroni necessariis, quo in numero ego sum, probatissimus. hunc tibi ita commendo ut, si meus libertus esset eodemque apud me loco esset quo [et] est apud suum patronum, maiore studio commendare non possem. qua re pergratum mihi feceris si eum in amicitiam tuam receperis atque eum, quod sine molestia tua fiat, si qua in re opus ei fuerit, iuueris. id et mihi uehementer gratum erit et tibi postea iucundum; hominem enim summa probitate humanitate obseruantiaque cognosces.