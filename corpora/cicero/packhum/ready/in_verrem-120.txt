quid uero istae sibi quinquagesimae, quid porro nummorum accessiones uolunt? quo id iure atque adeo quo id more fecisti? nummos dabat arator. quo modo aut unde? qui, si largissimus esse uellet, cumulatiore mensura uteretur, ut antea solebant facere in decumis, cum aequa lege et condicione uenibant. is nummum dabat! unde? de frumento? quasi habuisset te praetore quod uenderet. de uiuo igitur erat aliquid resecandum, ut esset unde apronio ad illos fructus arationum hoc corollarium nummorum adderetur. iam id porro utrum libentes an inuiti dabant? libentes? amabant, credo, apronium. inuiti? qua re nisi ui et malo cogebantur? iam iste homo amentissimus in uendundis decumis nummorum faciebat accessiones ad singulas decumas, neque multum; bina aut terna milia nummum addebat; fiunt per triennium hs fortasse  d  milia. hoc neque exemplo cuiusquam neque ullo iure fecit, neque eam pecuniam rettulit; neque hoc paruum crimen quem ad modum defensurus sit homo quisquam umquam excogitabit.  quod cum ita sit, audes dicere te magno decumas uendidisse, cum sit perspicuum te bona fortunasque aratorum  non populi romani, sed tui quaestus causa uendidisse? ut si qui uilicus ex eo fundo qui sestertia dena meritasset, excisis arboribus ac uenditis, demptis tegulis, instrumento, pecore abalienato, domino  xx  milia nummum pro  x  miserit, sibi alia praeterea centum confecerit, primo dominus ignarus incommodi sui gaudeat uilicoque delectetur, quod tanto plus [sibi] mercedis ex fundo refectum sit, deinde, cum audierit eas res quibus fundi fructus et cultura continetur amotas et uenditas, summo supplicio uilicum adficiat et secum male actum putet: item populus romanus, cum audit pluris decumas uendidisse c. uerrem quam innocentissimum hominem cui iste successit, c. sacerdotem, putat se bonum in arationibus fructibusque suis habuisse custodem ac uilicum; cum senserit istum omne instrumentum aratorum, omnia subsidia uectigalium uendidisse, omnem spem posteritatis auaritia sua sustulisse, arationes et agros uectigalis uastasse atque exinanisse, ipsum maximos quaestus praedasque fecisse, intelleget secum actum esse pessime, istum autem summo supplicio dignum existimabit. 