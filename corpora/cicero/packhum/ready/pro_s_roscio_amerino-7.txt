hominem longe audacissimum nuper habuimus in ciuitate c. fimbriam et, quod inter omnis constat, nisi inter eos qui ipsi quoque insaniunt insanissimum. is cum curasset in funere c. mari ut q. scaeuola uolneraretur, uir sanctissimus atque ornatissimus nostrae ciuitatis, de cuius laude neque hic locus est ut multa dicantur neque plura tamen dici possunt quam populus romanus memoria retinet, diem scaeuolae dixit, postea quam comperit eum posse uiuere. cum ab eo quaereretur quid tandem accusaturus esset eum quem pro dignitate ne laudare quidem quisquam satis commode posset, aiunt hominem, ut erat furiosus, respondisse: 'quod non totum telum corpore recepisset.' quo populus romanus nihil uidit indignius nisi eiusdem uiri mortem, quae tantum potuit ut omnis occisus perdiderit et adflixerit; quos quia seruare per compositionem uolebat, ipse ab eis interemptus est. estne hoc illi dicto atque facto fimbriano simillimum? accusatis sex. roscium. quid ita? quia de manibus uestris effugit, quia se occidi passus non est. illud, quia in scaeuola factum est, magis indignum uidetur, hoc, quia fit a chrysogono, non est ferendum. nam per deos immortalis! quid est in hac causa quod defensionis indigeat? qui locus ingenium patroni requirit aut oratoris eloquentiam magno opere desiderat? totam causam, iudices, explicemus atque ante oculos expositam consideremus; ita facillime quae res totum iudicium contineat et quibus <de> rebus nos dicere oporteat et quid uos sequi conueniat intellegetis.  tres sunt res, quantum ego existimare possum, quae  obstent hoc tempore sex. roscio, crimen aduersariorum et audacia et potentia. criminis confictionem accusator erucius suscepit, audaciae partis roscii sibi poposcerunt, chrysogonus autem, is qui plurimum potest, potentia pugnat. de hisce omnibus rebus me dicere oportere intellego. quid igitur est? non eodem modo de omnibus, ideo quod prima illa res ad meum officium pertinet, duas autem reliquas uobis populus romanus imposuit; ego crimen oportet diluam, uos et audaciae resistere et hominum eius modi perniciosam atque intolerandam potentiam primo quoque tempore exstinguere atque opprimere debetis. 