sext .   59(?) cicero attico sal. quam uellem romae <esses>! mansisses profecto si haec fore putassemus. nam pulchellum nostrum facillime teneremus aut certe quid esset facturus scire possemus. nunc se res sic habet. uolitat, furit; nihil habet certi, <multa> multis denuntiat; quod fors obtulerit id acturus uidetur. cum uidet quo sit in odio status hic rerum, in eos qui haec egerunt impetum facturus uidetur; cum autem rursus opes eorum, uim, exercitus recordatur, conuertit se in <bo>nos; nobis autem ipsis tum uim tum iudicium minatur. cum hoc pompeius egit et, ut ad me ipse referebat (alium enim habeo neminem testem), uehementer egit, cum diceret in summa se perfidiae et sceleris infamia fore si mihi periculum crearetur ab eo quem ipse armasset cum plebeium fieri passus esset. sed fidem recepisse sibi et ipsum et appium de me. hanc si ille non seruaret, ita laturum ut omnes intellegerent nihil sibi antiquius amicitia nostra fuisse. haec et in eam sententiam cum multa dixisset, aiebat illum primo sane diu multa contra, ad extremum autem manus dedisse et adfirmasse nihil se contra eius uoluntatem esse facturum. sed postea tamen ille non destitit de nobis asperrime loqui. quod si non faceret, tamen ei nihil crederemus atque omnia, sicut facimus, pararemus.  nunc ita nos gerimus ut in dies singulos et studia in nos hominum et opes nostrae augeantur. rem publicam nulla ex  parte attingimus; in causis atque in illa opera nostra forensi summa industria uersamur, quod egregie non modo iis qui utuntur opera sed etiam in uulgus gratum esse sentimus. domus celebratur, occurritur, renouatur memoria consulatus, studia significantur. in eam spem adducimur ut nobis ea contentio quae impendet interdum non fugienda uideatur.  nunc mihi et consiliis opus est tuis et amore et fide; qua re aduola. expedita mihi erunt omnia si te habebo. multa per uarronem nostrum agi possunt quae te urgente erunt firmiora, multa ab ipso publio elici, multa cognosci quae tibi occulta esse non poterunt, multa etiam—sed absurdum est singula explicare cum ego requiram te ad omnia. unum illud tibi persuadeas uelim, omnia mihi fore explicata si te uidero; sed totum est in eo, si ante quam ille ineat magistratum. puto pompeium crasso urgente * * * si tu aderis, qui per βοῶπιν ex ipso intellegere possis qua fide ab illis agatur, nos aut sine molestia aut certe sine errore futuros. precibus nostris et cohortatione non indiges. quid mea uoluntas, quid tempus, quid rei magnitudo postulet, intellegis.  de re publica nihil habeo ad te scribere nisi summum odium omnium hominum in eos qui tenent omnia. mutationis tamen spes nulla. sed, quod facile sentias, taedet ipsum pompeium <eum>que uehementer paenitet. non prouideo satis quem exitum futurum putem; sed certe uidentur haec aliquo eruptura.  libros alexandri, neglegentis hominis et non boni poëtae sed tamen non inutilis, tibi remisi. numerium numestium libenter accepi in amicitiam et hominem grauem et prudentem et dignum tua commendatione cognoui. 