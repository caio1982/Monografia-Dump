nam cum inambularem in xysto et essem otiosus domi, m. ad me brutus, ut consueuerat, cum t. pomponio uenerat, homines cum inter se coniuncti tum mihi ita cari itaque iucundi, ut eorum aspectu omnis quae me angebat de re publica cura consederit. quos postquam salutaui: quid uos, inquam, brute et attice? numquid tandem noui?  nihil sane, inquit brutus, quod quidem aut tu audire uelis aut ego pro certo dicere audeam.  tum atticus: eo, inquit, ad te animo uenimus, ut de re publica esset silentium et aliquid audiremus potius ex te, quam te adficeremus ulla molestia.  uos uero, inquam, attice, et praesentem me cura leuatis et absenti magna solacia dedistis. nam uestris primum litteris recreatus me ad pristina studia reuocaui.  tum ille: legi, inquit, perlubenter epistulam, quam ad te brutus misit ex asia, qua mihi uisus est et monere te prudenter et consolari amicissume.  recte, inquam, est uisus: nam me istis scito litteris ex diuturna perturbatione totius ualetudinis tamquam ad aspiciendam lucem esse reuocatum. atque ut post cannensem illam calamitatem primum marcelli ad nolam  proelio populus se romanus erexit posteaque prosperae res deinceps multae consecutae sunt, sic post rerum nostrarum et communium grauissumos casus nihil ante epistulam bruti mihi accidit, quod uellem aut quod aliqua ex parte sollicitudines adleuaret meas.  tum brutus: uolui id quidem efficere certe et capio magnum fructum, si quidem quod uolui tanta in re consecutus sum. sed scire cupio, quae te attici litterae delectauerint. 