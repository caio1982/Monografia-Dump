duae coniurationes abs te, torquate, constituuntur, una quae lepido et uolcatio consulibus patre tuo consule designato facta esse dicitur, altera quae me consule; harum in utraque sullam dicis fuisse. patris tui, fortissimi uiri atque optimi consulis, scis me consiliis non interfuisse; scis me, cum mihi summus tecum usus esset, tamen illorum expertem temporum et sermonum fuisse, credo quod nondum penitus in re publica uersabar, quod nondum ad propositum mihi finem honoris perueneram, quod me ambitio et forensis labor ab omni illa cogitatione abstrahebat. quis ergo intererat uestris consiliis? omnes hi quos uides huic adesse et in primis q. hortensius; qui cum propter honorem ac dignitatem atque animum eximium in rem publicam, tum propter summam familiaritatem summumque amorem in patrem tuum cum communibus tum praecipuis patris tui periculis commouebatur. ergo istius coniurationis crimen defensum ab eo est qui interfuit, qui cognouit, qui particeps et consili uestri fuit et timoris; cuius in hoc crimine propulsando cum esset copiosissima atque ornatissima oratio, tamen non minus inerat auctoritatis in ea quam facultatis. illius igitur coniurationis quae facta contra uos, delata ad uos, a uobis prolata esse dicitur, ego testis esse non potui; non modo animo nihil comperi, sed uix ad auris meas istius  suspicionis fama peruenit. qui uobis in consilio fuerunt, qui uobiscum illa cognorunt, quibus ipsis periculum tum conflari putabatur, qui autronio non adfuerunt, qui in illum testimonia grauia dixerunt, hunc defendunt, huic adsunt, in huius periculo declarant se non crimine coniurationis, ne adessent ceteris, sed hominum maleficio deterritos esse. mei consulatus autem tempus et crimen maximae coniurationis a me defendetur. atque haec inter nos partitio defensionis non est fortuito, iudices, nec temere facta; sed cum uideremus eorum criminum nos patronos adhiberi quorum testes esse possemus, uterque nostrum id sibi suscipiendum putauit de quo aliquid scire ipse atque existimare potuisset. et quoniam de criminibus superioris coniurationis hortensium diligenter audistis, de hac coniuratione quae me consule facta est hoc primum attendite. 