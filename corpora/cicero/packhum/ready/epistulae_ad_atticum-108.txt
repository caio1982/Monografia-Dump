xuii kal .  sept .(?)   51  inter synnada et philomelium cicero attico sal. etsi in ipso itinere et uia discedebant publicanorum tabellarii et eramus in cursu, tamen surripiendum aliquid putaui spati, ne me immemorem mandati tui putares. itaque subsedi in ipsa uia, dum haec, quae longiorem desiderant orationem, summatim tibi perscriberem.  maxima exspectatione in perditam et plane euersam in perpetuum prouinciam nos uenisse scito prid. kal. sext., moratos triduum laodiceae, triduum apameae, totidem dies synnade. audiuimus nihil aliud nisi imperata ἐπικεφάλια soluere non posse, ὠνὰς omnium uenditas, ciuitatum gemitus, ploratus, monstra quaedam non hominis sed ferae nescio cuius immanis. quid quaeris? taedet omnino eos uitae. leuantur tamen miserae ciuitates quod nullus fit sumptus in nos neque in legatos neque in quaestorem neque in quemquam. scito non modo nos faenum aut quod e lege iulia dari solet non accipere sed ne ligna quidem, nec praeter quattuor lectos et tectum quemquam accipere quicquam, multis locis ne tectum quidem et in tabernaculo manere plerumque. itaque incredibilem in modum concursus fiunt ex agris, ex uicis, ex <oppidis> omnibus; et omnes mehercule etiam aduentu nostro reuiuiscunt, iustitia, abstinentia, clementia tui ciceronis <cogn>ita, quae opiniones omnium superauit.   appius ut audiuit nos uenire, in ultimam prouinciam se coniecit tarsum usque. ibi forum agit. de partho silentium est, sed tamen concisos equites nostros a barbaris nuntiabant ii qui ueniebant. bibulus ne cogitabat quidem etiam nunc in prouinciam suam accedere; id autem facere ob eam causam dicebant, quod tardius uellet decedere. nos in castra properabamus, quae aberant bidui.