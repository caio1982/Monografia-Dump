similiter cadens exornatio appellatur, cum in eadem constructione uerborum duo aut plura sunt uerba, quae similiter isdem casibus efferantur, hoc modo: 'hominem laudem egentem uirtutis, abundantem felicitatis?' item: 'huic omnis in pecunia spes est, a sapientia est animus remotus: diligentia conparat diuitias, neglegentia corrumpit animum, et tamen, cum ita uiuit, neminem prae se ducit hominem.'  similiter desinens est, cum, tametsi casus non insunt in uerbis, tamen similes exitus sunt, hoc pacto: 'turpiter audes facere, nequiter studes dicere; uiuis inuidiose, delinquis studiose, loqueris odiose.' item: 'audaciter territas, humiliter placas.'  haec duo genera, quorum alterum in exitum, alterum in casus similitudine uersatur, inter se uehementer conueniunt; et ea re, qui his bene utuntur, plerumque simul ea conlocant in isdem partibus orationis. id hoc modo facere oportet: 'perditissima ratio est amorem petere, pudorem fugere, diligere formam, neglegere famam.'  hic et ea uerba, quae casus habent ad casus similes, et illa, quae non habent, ad similes exitus ueniunt.  adnominatio est, cum ad idem uerbum et nomen acceditur commutatione uocum aut litterarum,  ut ad res dissimiles similia uerba adcommodentur. ea multis et uariis rationibus conficitur.  adtenuatione aut conplexione eiusdem litterae sic: 'hic, qui se magnifice iactat atque ostentat, uenit ante, quam romam uenit.' 