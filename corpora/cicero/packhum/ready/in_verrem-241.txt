nam quid ego de p. gauio, consano municipe, dicam, iudices, aut qua ui uocis, qua grauitate uerborum, quo dolore animi dicam? tametsi dolor me non deficit; ut cetera mihi in dicendo digna re, digna dolore meo, suppetant magis laborandum est. quod crimen eius modi est ut, cum primum ad me delatum est, usurum me illo non putarem; tametsi enim uerissimum esse intellegebam, tamen credibile fore non arbitrabar. coactus lacrimis omnium ciuium romanorum qui in sicilia negotiantur, adductus ualentinorum, hominum honestissimorum, omni umque reginorum testimoniis multorumque equitum romanorum qui casu tum messanae fuerunt, dedi tantum priore actione testium res ut nemini dubia esse possit. quid nunc agam? cum iam tot horas de uno genere ac de istius nefaria crudelitate dicam, cum prope omnem uim uerborum eius modi, quae scelere istius digna sint, aliis in rebus consumpserim, neque hoc prouiderim, ut uarietate criminum uos attentos tenerem, quem ad modum de tanta re dicam? opinor, unus modus atque una ratio est; rem in medio ponam; quae tantum habet ipsa grauitatis ut neque mea, quae nulla est, neque cuiusquam ad inflammandos uestros animos eloquentia requiratur.  gauius hic quem dico, consanus, cum in illo numero ciuium romanorum ab isto in uincla coniectus esset et nescio qua ratione clam e lautumiis profugisset messanamque uenisset, qui tam prope iam italiam et moenia reginorum, ciuium romanorum, uideret et ex illo metu mortis ac tenebris quasi luce libertatis et odore aliquo legum recreatus reuixisset, loqui messanae et queri coepit se ciuem romanum in uincla coniectum, sibi recta iter esse romam, uerri se praesto aduenienti futurum. non intellegebat miser nihil interesse utrum haec messanae an apud istum in praetorio loqueretur; nam, ut antea uos docui, hanc sibi iste urbem delegerat quam haberet adiutricem scelerum, furtorum receptricem, flagitiorum omnium consciam. itaque ad magistratum mamertinum statim deducitur gauius, eoque ipso die casu messanam uerres uenit. res ad eum defertur, esse ciuem romanum qui se syracusis in lautumiis fuisse quereretur; quem iam ingredientem in nauem et uerri nimis atrociter minitantem ab se retra ctum esse et adseruatum, ut ipse in eum statueret quod uideretur. agit hominibus gratias et eorum beniuolentiam erga se diligentiamque conlaudat. ipse inflammatus scelere et furore in forum uenit; ardebant oculi, toto ex ore crudelitas eminebat. exspectabant omnes quo tandem progressurus aut quidnam acturus esset, cum repente hominem proripi atque in foro medio nudari ac deligari et uirgas expediri iubet. clamabat ille miser se ciuem esse romanum, municipem consanum; meruisse cum l. raecio, splendidissimo equite romano, qui panhormi negotiaretur, ex quo haec uerres scire posset. tum iste, se comperisse eum speculandi causa in siciliam a ducibus fugitiuorum esse missum; cuius rei neque index neque uestigium aliquod neque suspicio cuiquam esset ulla; deinde iubet undique hominem uehementissime uerberari. caedebatur uirgis in medio foro messanae ciuis romanus, iudices, cum interea nullus gemitus, nulla uox alia illius miseri inter dolorem crepitumque plagarum audiebatur nisi haec, 'ciuis romanus sum.' hac se commemoratione ciuitatis omnia uerbera depulsurum cruciatumque a corpore deiecturum arbitrabatur; is non modo hoc non perfecit, ut uirgarum uim deprecaretur, sed cum imploraret saepius usurparetque nomen ciuitatis, crux,—crux, inquam,—infelici et aerumnoso, qui numquam istam pestem uiderat, comparabatur. 