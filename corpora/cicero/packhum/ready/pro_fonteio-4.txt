obiectum est etiam quaestum m. fonteium ex uiarum munitione fecisse, ut aut ne cogeret munire, aut id quod munitum esset ne improbaret. si et coacti sunt munire omnes et multorum opera improbata sunt, certe utrumque falsum est, et ob uacationem pretium datum, cum immunis nemo fuerit, et ob probationem, cum multa improbata sint. quid? si hoc crimen optimis nominibus delegare possimus, et ita non ut culpam in alios transferamus, sed uti doceamus eos isti munitioni praefuisse qui facile officium suum et praestare et probare possunt, tamenne uos omnia in m. fonteium iratis testibus freti conferetis? cum maioribus rei publicae negotiis m. fonteius impediretur, et cum ad rem publicam pertineret uiam domitiam muniri, legatis suis, primariis uiris, c. annio bellieno et c. fonteio, negotium dedit; itaque praefuerunt; imperauerunt pro dignitate sua  quod uisum est et probauerunt; quod uos, si nulla alia ex re, ex litteris quidem nostris quas exscripsistis et missis et adlatis certe scire potuistis. quas si antea non legistis, nunc ex nobis quid de eis rebus fonteius ad legatos suos scripserit, quid ad eum illi rescripserint, cognoscite. l. m.  ad  c. annium leg .,  ad  c.  fonteium leg ., l. <a.>  ab  c.  annio leg .,  ab  c.  fonteio leg . satis opinor esse perspicuum, iudices, hanc rationem munitionis neque ad m. fonteium pertinere et ab eis esse tractatam quos nemo possit reprehendere.  cognoscite nunc de crimine uinario, quod illi inuidiosissimum et maximum esse uoluerunt. crimen a plaetorio, iudices, ita constitutum est, m. fonteio non in gallia primum uenisse in mentem ut portorium uini institueret, sed hac inita iam ac proposita ratione roma profectum. itaque titurium tolosae quaternos denarios in singulas uini amphoras portori nomine exegisse; croduni porcium et munium ternos <et> uictoriatum, uulchalone seruaeum binos et uictoriatum; atque in his locis ab eis portorium esse exactum si qui cobiomago—qui uicus inter tolosam et narbonem est—deuerterentur neque tolosam ire uellent; elesiodulis c. annium senos denarios ab eis qui ad hostem portarent exegisse. uideo, iudices, esse crimen et genere ipso magnum—uectigal enim esse impositum fructibus nostris dicitur, et pecuniam permagnam ratione ista cogi potuisse  confiteor—et inuidia uel <maximum>; maxime enim inimici hanc rem sermonibus diuolgare uoluerunt. sed ego ita existimo, quo maius crimen sit id quod ostendatur esse falsum, hoc maiorem ab eo iniuriam fieri qui id confingat. uolt enim magnitudine rei sic occupare animos eorum qui audiunt ut difficilis aditus ueritati relinquatur. 