nunc homo audacissimus atque amentissimus hoc cogitat. intellegit me ita paratum atque instructum in iudicium uenire ut non modo in auribus uestris, sed in oculis omnium sua furta atque flagitia defixurus sim; uidet senatores multos esse testis audaciae suae, uidet multos equites romanos, frequentis praeterea ciuis atque socios, quibus ipse insignis iniurias fecerit, uidet etiam tot tam grauis ab amicissimis ciuitatibus legationes cum publicis auctoritatibus conuenisse. quae cum ita sint, usque eo de omnibus bonis male existimat, usque eo senatoria iudicia perdita profligataque esse arbitratur, ut hoc palam dictitet, non sine causa se cupidum pecuniae fuisse, quoniam in pecunia tantum praesidium experiatur esse; sese, id quod difficillimum fuerit, tempus ipsum emisse iudici sui, quo cetera facilius emere postea posset; ut, quoniam criminum uim subterfugere nullo modo poterat, procellam temporis deuitaret. quodsi non modo in causa, uerum in aliquo honesto praesidio aut in alicuius eloquentia aut gratia spem aliquam conlocasset, profecto non haec omnia colligeret atque aucuparetur; non usque eo despiceret contemneret que ordinem senatorium ut arbitratu eius deligeretur ex senatu qui reus fieret, qui, dum hic quae opus essent compararet, causam interea ante eum diceret.  quibus ego rebus quid iste speret et quo animum intendat facile perspicio; quam ob rem uero se confidat aliquid proficere posse hoc praetore et hoc consilio intellegere non possum. unum illud intellego, quod populus romanus in reiectione iudicum iudicauit, ea spe istum fuisse praeditum ut omnem rationem salutis in pecunia constitueret, hoc erepto praesidio ut nullam sibi rem adiumento fore arbitraretur. etenim quod est ingenium tantum, quae tanta facultas dicendi aut copia, quae istius uitam tot uitiis flagitiisque conuictam, iam pridem omnium uoluntate iudicioque damnatam, aliqua ex parte possit defendere? cuius ut adulescentiae maculas ignominiasque praeteream, quaestura, primus gradus honoris, quid aliud habet in se nisi cn. carbonem spoliatum a quaestore suo pecunia publica, nudatum et proditum consulem, desertum exercitum, relictam prouinciam, sortis necessitudinem religionemque uiolatam? cuius legatio exitium fuit asiae totius et pamphyliae, quibus in prouinciis multas domos, plurimas urbis, omnia fana depeculatus est, tum cum in cn. dolabellam suum scelus illud pristinum renouauit et instaurauit quaestorium, cum eum, cui et legatus et pro quaestore fuisset, et in inuidiam suis maleficiis adduxit, et in ipsis periculis non solum deseruit, sed etiam oppugnauit ac prodidit; cuius praetura urbana aedium sacrarum fuit  publicorumque operum depopulatio, simul in iure dicundo bonorum possessionumque contra omnium instituta addictio et condonatio. iam uero omnium uitiorum suorum plurima et maxima constituit monumenta et indicia in prouincia sicilia, quam iste per triennium ita uexauit ac perdidit ut ea restitui in antiquum statum nullo modo possit, uix autem per multos annos innocentisque praetores aliqua ex parte recreari aliquando posse uideatur. hoc praetore siculi neque suas leges neque nostra senatus consulta neque communia iura tenuerunt: tantum quisque habet in sicilia quantum hominis auarissimi et libidinosissimi aut imprudentiam subterfugit aut satietati superfuit. nulla res per triennium nisi ad nutum istius iudicata est, nulla res tam patria cuiusquam atque auita fuit quae non ab eo imperio istius abiudicaretur. innumerabiles pecuniae ex aratorum bonis nouo nefarioque instituto coactae, socii fidelissimi in hostium numero existimati, ciues romani seruilem in modum cruciati et necati, homines nocentissimi propter pecunias iudicio liberati, honestissimi atque integerrimi absentes rei facti indicta causa damnati et eiecti, portus munitissimi, maximae tutissimaeque urbes piratis praedonibusque patefactae, nautae militesque siculorum, socii nostri atque amici, fame necati, classes optimae atque opportunissimae cum magna ignominia populi romani amissae et perditae. idem iste praetor monumenta antiquissima partim regum locupletissimorum, quae illi ornamento urbibus esse uoluerunt, partim etiam nostrorum imperatorum, quae uictores ciuitatibus siculis aut dederunt aut reddiderunt, spoliauit nudauitque omnia. neque hoc solum in statuis ornamentisque publicis fecit, sed etiam  delubra omnia sanctissimis religionibus consecrata depeculatus est, deum denique nullum siculis, qui ei paulo magis adfabre atque antiquo artificio factus uideretur, reliquit. in stupris uero et flagitiis nefarias eius libidines commemorare pudore deterreor; simul illorum calamitatem commemorando augere nolo quibus liberos coniugesque suas integras ab istius petulantia conseruare non licitum est. 'at enim haec ita commissa sunt ab isto ut non cognita sint ab omnibus.' hominem esse arbitror neminem, qui nomen istius audierit, quin facta quoque eius nefaria commemorare possit, ut mihi magis timendum sit ne multa crimina praetermittere quam ne qua in istum fingere existimer. neque enim mihi uidetur haec multitudo, quae ad audiendum conuenit, cognoscere ex me causam uoluisse, sed ea quae scit mecum recognoscere. 