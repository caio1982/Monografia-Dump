nunc in alteram concessionis partem considerationem iam intendemus. deprecatio est, in qua non defensio facti, sed ignoscendi postulatio continetur. hoc genus uix in iudicio probari potest, ideo quod concesso peccato difficile est ab eo, qui peccatorum uindex esse debet, ut ignoscat, impetrare. quare parte eius  generis, cum causam non in eo constitueris, uti licebit; ut si pro aliquo claro aut forti uiro, cuius in rem publicam multa sunt beneficia, diceres, posses, cum uidearis non uti deprecatione, uti tamen, ad hunc modum: 'quodsi, iudices, hic pro suis beneficiis, pro suo studio, quod in uos semper habuit, tali suo tempore multorum suorum recte factorum causa uni delicto ut ignosceretis postularet, tamen dignum uestra mansuetudine, dignum uirtute huius esset, iudices, a uobis hanc rem hoc postulante impetrari.' deinde augere beneficia licebit et iudices per locum communem ad ignoscendi uoluntatem ducere. quare hoc genus quamquam in iudiciis non uersatur nisi quadam ex parte, tamen, quia et pars haec ipsa inducenda nonnumquam est et in senatu aut in consilio saepe omni in genere tractanda, in id quoque praecepta ponemus. nam in senatu [aut in consilio] de syphace diu deliberatum est, et de q. numitorio pullo apud l. opimium et eius consilium diu dictum est, et magis in hoc quidem ignoscendi quam cognoscendi postulatio ualuit. nam semper animo bono se in populum romanum fuisse non tam facile probabat, cum coniecturali constitutione uteretur, quam ut propter posterius beneficium sibi ignosceretur, cum deprecationis partes adiungeret. 