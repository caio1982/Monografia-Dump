asturae m. cicero s. d. l. lucceio q. f. omnis amor tuus ex omnibus partibus se ostendit in iis litteris quas a te proxime accepi, non ille quidem mihi ignotus sed tamen gratus et optatus; dicerem 'iucundus' nisi id uerbum in omne tempus perdidissem, neque ob eam unam causam quam tu suspicaris et in qua me lenissimis et amantissimis uerbis utens re grauiter accusas, sed quod illius tanti uulneris quae remedia esse debebant ea nulla sunt. quid enim? ad amicosne confugiam? quam multi sunt? habuimus enim fere communis; quorum alii occiderunt, alii nescio quo pacto obduruerunt. tecum uiuere possem equidem et maxime uellem. uetustas, amor, consuetudo, studia pariaâ€”quod uinclum, quaeso, deest nostrae coniunctioni? possumusne igitur esse una? nec mehercule intellego quid impediat; sed certe adhuc non fuimus, cum essemus uicini in tusculano, in puteolano. nam quid dicam in urbe, in qua, cum forum commune sit, uicinitas non requiritur?  sed casu nescio quo in ea tempora nostra aetas incidit ut, cum maxime florere nos oporteret, tum uiuere etiam puderet. quod enim esse poterat mihi perfugium spoliato et domesticis  et forensibus ornamentis atque solaciis? litterae, credo. quibus utor adsidue; quid enim aliud facere possum? sed nescio quo modo ipsae illae excludere me a portu et perfugio uidentur et quasi exprobrare quod in ea uita maneam in qua nihil insit nisi propagatio miserrimi temporis.  hic tu me abesse urbe miraris, in qua domus nihil delectare possit, summum sit odium temporum, hominum, fori, curiae? itaque sic litteris utor, in quibus consumo omne tempus, non ut ab iis medicinam perpetuam sed ut exiguam obliuionem doloris petam. quod si id egissemus ego atque tu quod ne in mentem quidem nobis ueniebat propter cottidianos metus <et> omne tempus una fuissemus, neque me ualetudo tua offenderet neque te maeror meus. quod, quantum fieri poterit, consequamur. quid enim est utrique nostrum aptius? propediem te igitur uidebo.