paulo post id .  mai .   56  romae marcus quinto fratri salutem o litteras mihi tuas iucundissimas exspectatas, ac primo quidem cum desiderio, nunc uero etiam cum timore! atque has scito litteras me solas accepisse post illas quas tuus nauta attulit ulbia datas.  sed cetera, ut scribis, praesenti sermoni reseruentur; hoc tamen non queo differre: id. mai. senatus frequens diuinus fuit in supplicatione gabinio deneganda. adiurat procilius hoc nemini accidisse. foris ualde plauditur. mihi cum sua sponte iucundum tum iucundius quod me absente. est enim εἰλικρινὲς iudicium, sine oppugnatione, sine gratia nostra. <ab>eram autem quod idibus et postridie fuerat dictum de agro campano actum iri, ut est actum. in hac causa mihi aqua haeret. sed plura quam constitueram. coram enim.  uale, mi optime et optatissime frater, et aduola. idem te pueri nostri rogant.  illud scilicet: cenabis cum ueneris. 