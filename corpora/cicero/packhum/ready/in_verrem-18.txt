uerum si causam cognosci opus est, parumne cognita est? dissimulamus, hortensi, quod saepe experti in dicendo sumus. quis nos magnopere attendit umquam in hoc quidem genere causarum, ubi aliquid ereptum aut ablatum a quopiam dicitur? nonne aut in tabulis aut in testibus omnis exspectatio iudicum est? dixi prima actione me planum esse facturum c. uerrem hs quadringentiens contra leges abstulisse. quid? hoc planius egissem, si ita narrassem? 'dio quidam fuit halaesinus, qui, cum eius filio praetore c. sacerdote hereditas a propinquo permagna uenisset, nihil habuit tum neque negoti neque controuersiae. uerres simul ac tetigit prouinciam, statim messana litteras dedit, dionem euocauit, calumniatores ex sinu suo adposuit qui illam hereditatem ueneri erycinae commissam esse dic erent; hac de re ostendit se ipsum cogniturum.' possum deinceps totam rem explicare, deinde ad extremum id quod accidit dicere, dionem hs deciens centena milia numerasse ut causam certissimam obtineret; praeterea greges equarum eius istum abigendos curasse, argenti, uestis stragulae quod fuerit curasse auferendum. haec neque cum ego dicerem neque cum tu negares, magni momenti nostra esset oratio. quo tempore igitur auris iudex erigeret animumque attenderet? cum dio ipse prodiret, cum ceteri qui tum in sicilia negotiis dionis interfuissent, cum per eos ipsos dies per quos causam dio diceret reperiretur pecunias sumpsisse mutuas, nomina sua exegisse, praedia uendidisse; cum tabulae uirorum bonorum proferrentur; cum qui pecuniam dioni dederunt dicerent se iam tum audisse eos nummos sumi ut uerri darentur; cum amici, hospites, patroni dionis, homines honestissimi, haec eadem se audisse dicerent. opinor, cum haec fierent, tum uos audiretis, sicut audistis: tum causa agi uere uideretur. sic a me sunt acta omnia priore actione ut in criminibus omnibus nullum esset in quo quisquam uestrum perpetuam accusationem requireret. nego esse quicquam a testibus dictum quod aut uestrum cuipiam esset obscurum aut cuiusquam oratoris eloquentiam quaereret. etenim sic me ipsum egisse memoria tenetis ut in testibus interrogandis omnia crimina proponerem et explicarem, ut, cum rem totam in medio posuissem, tum denique testem interrogarem. itaque non modo uos, quibus est iudicandum, nostra crimina tenetis, sed etiam populus romanus totam accusationem causamque cognouit. 