postero igitur die, quam illa erant acta, hora fere secunda, cum etiam tum in lecto crassus esset et apud eum sulpicius sederet, antonius autem inambularet cum cotta in porticu, repente eo q. catulus senex cum c. iulio fratre uenit; quod ubi audiuit, commotus crassus surrexit omnesque admirati maiorem aliquam esse causam eorum aduentus suspicati sunt. qui cum inter se, ut ipsorum usus ferebat, amicissime consalutassent: 'quid uos tandem?' crassus 'num quidnam' inquit 'noui?' 'nihil sane,' inquit catulus 'etenim uides esse ludos; sed—uel tu nos ineptos licet' inquit 'uel molestos putes—cum ad me in tusculanum' inquit 'heri uesperi uenisset caesar de tusculano suo, dixit  mihi a se scaeuolam hinc euntem esse conuentum, ex quo mira quaedam se audisse dicebat; te, quem ego totiens omni ratione temptans ad disputandum elicere non potuissem, permulta de eloquentia cum antonio disseruisse et tamquam in schola prope ad graecorum consuetudinem disputasse: ita me frater exorauit ne ipsum quidem a studio audiendi nimis abhorrentem, sed me hercule uerentem, ne molesti uobis interueniremus, ut huc secum uenirem; etenim scaeuolam ita dicere aiebat, bonam partem sermonis in hunc diem esse dilatam. hoc tu si cupidius factum existimas, caesari attribues; si familiarius, utrique nostrum; nos quidem, nisi forte molesti interuenimus, uenisse delectat.' tum crassus 'equidem, quaecumque uos causa huc attulisset, laetarer, cum apud me uiderem homines mihi carissimos et amicissimos; sed tamen, uere dicam, quaeuis mallem fuisset, quam ista, quam dicis. ego enim, ut, quem ad modum sentio, loquar, numquam mihi minus quam hesterno die placui; magis adeo id facilitate quam alia ulla culpa mea contigit, qui, dum obsequor adulescentibus, me senem esse sum oblitus fecique id, quod ne adulescens quidem feceram, ut eis de rebus, quae doctrina aliqua continerentur, disputarem. sed hoc tamen cecidit mihi peropportune, quod transactis iam meis partibus ad antonium audiendum uenistis.' tum caesar 'equidem,' inquit 'crasse, ita sum cupidus in illa longiore te ac perpetua disputatione audiendi, ut, si id mihi minus contingat, uel hoc sim cotidiano tuo sermone contentus; itaque experiar equidem illud, ut ne sulpicius familiaris meus aut cotta plus quam ego apud te ualere uideantur, et te exorabo profecto, ut mihi quoque et catulo tuae suauitatis aliquid impertias;  sin tibi id minus libebit, non te urgebo neque committam, ut, dum uereare tu ne sis ineptus, me esse iudices.' tum ille 'ego me hercule' inquit, 'caesar, ex omnibus latinis uerbis huius uerbi uim uel maximam semper putaui; quem enim nos ineptum uocamus, is mihi uidetur ab hoc nomen habere ductum, quod non sit aptus, idque in sermonis nostri consuetudine perlate patet; nam qui aut tempus quid postulet non uidet aut plura loquitur aut se ostentat aut eorum, quibuscum est, uel dignitatis uel commodi rationem non habet aut denique in aliquo genere aut inconcinnus aut multus est, is ineptus esse dicitur. hoc uitio cumulata est eruditissima illa graecorum natio; itaque quod uim huius mali graeci non uident, ne nomen quidem ei uitio imposuerunt; ut enim quaeras omnia, quo modo graeci ineptum appellent, non reperies. omnium autem ineptiarum, quae sunt innumerabiles, haud sciam an nulla sit maior quam, ut illi solent, quocumque in loco, quoscumque inter homines uisum est, de rebus aut difficillimis aut non necessariis argutissime disputare. hoc nos ab istis adulescentibus facere inuiti et recusantes heri coacti sumus.' tum catulus 'ne graeci quidem,' inquit 'crasse, qui in ciuitatibus suis clari et magni fuerunt, sicuti tu es nosque omnes in nostra re publica uolumus esse, horum graecorum, qui se inculcant auribus nostris, similes fuerunt, nec in otio sermones huius modi disputationesque fugiebant. ac si tibi uidentur, qui temporis, qui loci, qui hominum rationem non habent, inepti, sicut debent uideri, num tandem aut locus hic non idoneus uidetur, in quo porticus haec ipsa, ubi nunc ambulamus, et palaestra et tot locis sessiones gymnasiorum et graecorum disputationum memoriam quodam modo commouent? aut num importunum tempus in tanto  otio, quod et raro datur et nunc peroptato nobis datum est? aut homines ab hoc genere disputationis alieni, qui omnes ei sumus, ut sine his studiis uitam nullam esse ducamus?' 'omnia ista' inquit crassus 'ego alio modo interpretor, qui primum palaestram et sedes et porticus etiam ipsos, catule, graecos exercitationis et delectationis causa non disputationis inuenisse arbitror; nam et saeculis multis ante gymnasia inuenta sunt, quam in eis philosophi garrire coeperunt, et hoc ipso tempore, cum omnia gymnasia philosophi teneant, tamen eorum auditores discum audire quam philosophum malunt; qui simul ut increpuit, in media oratione de maximis rebus et grauissimis disputantem philosophum omnes unctionis causa relinquunt; ita leuissimam delectationem grauissimae, ut ipsi ferunt, utilitati anteponunt. otium autem quod dicis esse, adsentior; uerum oti fructus est non contentio animi, sed relaxatio. saepe ex socero meo audiui, cum is diceret socerum suum laelium semper fere cum scipione solitum rusticari eosque incredibiliter repuerascere esse solitos, cum rus ex urbe tamquam e uinclis euolauissent. non audeo dicere de talibus uiris, sed tamen ita solet narrare scaeuola, conchas eos et umbilicos ad caietam et ad laurentum legere consuesse et ad omnem animi remissionem ludumque descendere. sic enim res sese habet, ut, quem ad modum uolucris uidemus procreationis atque utilitatis suae causa effingere et construere nidos, easdem autem, cum aliquid effecerint, leuandi laboris sui causa passim ac libere solutas opere uolitare, sic nostri animi negotiis forensibus atque urbano opere defessi gestiant ac uolitare cupiant uacui cura ac labore. itaque illud ego, quod in causa curiana scaeuolae dixi, non dixi secus ac sentiebam: nam "si," inquam "scaeuola, nullum erit testamentum recte factum,  nisi quod tu scripseris, omnes ad te ciues cum tabulis ueniemus, omnium testamenta tu scribes unus. quid igitur?" inquam "quando ages negotium publicum? quando amicorum? quando tuum? quando denique nihil ages?" tum illud addidi "mihi enim liber esse non uidetur, qui non aliquando nihil agit." in qua permaneo, catule, sententia meque, cum huc ueni, hoc ipsum nihil agere et plane cessare delectat. nam, quod addidisti tertium, uos esse eos, qui uitam insuauem sine his studiis putaretis, id me non modo non hortatur ad disputandum, sed etiam deterret. nam ut c. lucilius, homo doctus et perurbanus, dicere solebat ea, quae scriberet neque se ab indoctissimis neque a doctissimis legi uelle, quod alteri nihil intellegerent, alteri plus fortasse quam ipse; de quo etiam scripsit "persium non curo legere,"—hic fuit enim, ut noramus, omnium fere nostrorum hominum doctissimus—"laelium decumum uolo," quem cognouimus uirum bonum et non inlitteratum, sed nihil ad persium; sic ego, si iam mihi disputandum sit de his nostris studiis, nolim equidem apud rusticos, sed multo minus apud uos; malo enim non intellegi orationem meam quam reprehendi.' tum caesar 'equidem,' inquit 'catule, iam mihi uideor nauasse operam, quod huc uenerim; nam haec ipsa recusatio disputationis disputatio quaedam fuit mihi quidem periucunda. sed cur impedimus antonium, cuius audio esse partis, ut de tota eloquentia disserat, quemque iam dudum et cotta et sulpicius exspectat?' 'ego uero' inquit crassus 'neque antonium uerbum facere patiar et ipse obmutescam, nisi prius a uobis impetraro'—'quidnam?' inquit catulus. 'ut hic sitis hodie.' tum, cum ille dubitaret, quod ad fratrem promiserat, 'ego' inquit iulius 'pro utroque respondeo: sic faciemus; atque ista quidem condicione, uel ut uerbum  nullum faceres, me teneres.' hic catulus adrisit et simul, 'praecisa' inquit 'mihi quidem est dubitatio, quoniam neque domi imperaram et hic, apud quem eram futurus, sine mea sententia tam facile promisit.' 