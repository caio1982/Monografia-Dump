sic igitur inducto et constituto probabili, et eo quidem expedito soluto libero nulla re inplicato, uides profecto luculle iacere iam illud tuum perspicuitatis patrocinium. isdem enim hic sapiens de quo loquor oculis quibus iste uester caelum terram mare intuebitur, isdem sensibus reliqua quae sub quemque sensum cadunt sentiet. mare illud, quod nunc fauonio nascente purpureum uidetur, idem huic nostro uidebitur, nec tamen adsentietur, quia nobismet ipsis modo caeruleum uidebatur mane rauum, quodque nunc qua a sole conlucet albescit et uibrat dissimileque est proximo ei continenti, ut etiam si possis rationem reddere cur id eueniat tamen non possis id uerum esse quod uidebatur oculis defendere. "unde memoria, si nihil percipimus?" sic enim quaerebas. quid meminisse uisa nisi conprensa non possumus? quid polyaenus, qui magnus mathematicus fuisse dicitur, is postea quam epicuro adsentiens totam geometriam falsam esse credidit, num illa etiam quae sciebat oblitus est? atqui falsum quod est id percipi non potest, ut uobismet ipsis placet. si igitur memoria perceptarum conprensarumque rerum est, omnia quae quisque meminit  habet ea conprensa atque percepta; falsi autem conprendi nihil potest; et omnia meminit seiron epicuri dogmata; uera igitur illa sunt nunc omnia. hoc per me licet; sed tibi aut concedendum est ita esse, quod minime uis, aut memoriam mihi remittas oportet et fateare esse ei locum etiam si conprehensio perceptioque nulla sit. "quid fiet artibus?" quibus? iisne quae ipsae fatentur coniectura se plus uti quam scientia, an iis quae tantum id quod uidetur secuntur nec habent istam artem uestram qua uera et falsa diiudicent? 