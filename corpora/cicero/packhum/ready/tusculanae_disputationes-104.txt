et hoc quidem mihi cum bruto conuenit, id est cum aristotele xenocrate speusippo polemone. sed mihi uidentur etiam beatissimi. quid enim deest ad beate uiuendum ei, qui confidit suis bonis? aut, qui diffidit, beatus esse qui potest? at diffidat necesse est, qui bona diuidit tripertito. qui enim poterit aut corporis firmitate aut fortunae stabilitate confidere? atqui nisi stabili et fixo et permanente bono beatus esse nemo potest. quid ergo eius modi istorum est? ut mihi laconis illud dictum in hos cadere uideatur, qui glorianti cuidam mercatori, quod multas nauis in omnem oram maritimam demisisset, 'non sane optabilis quidem ista' inquit 'rudentibus apta fortuna.' an dubium est quin nihil sit habendum in eo genere, quo uita beata compleatur, si id possit amitti? nihil enim interarescere, nihil extingui, nihil cadere debet eorum, in quibus uita beata consistit. nam qui timebit ne quid ex is deperdat, beatus esse non poterit. uolumus enim eum, qui beatus sit, tutum esse, inexpugnabilem, saeptum atque munitum, non ut paruo metu praeditus sit, sed ut nullo. ut enim innocens is dicitur, non qui leuiter nocet, sed qui nihil nocet, sic sine metu is habendus est, non qui parua metuit, sed qui omnino metu uacat. quae est enim alia fortitudo nisi animi adfectio cum in adeundo  periculo et in labore ac dolore patiens, tum procul ab omni metu? atque haec certe non ita se haberent, nisi omne bonum in una honestate consisteret. qui autem illam maxume optatam et expetitam securitatem— securitatem autem nunc appello uacuitatem aegritudinis, in qua uita beata posita est—habere quisquam potest, cui aut adsit aut adesse possit multitudo malorum? qui autem poterit esse celsus et erectus et ea, quae homini accidere possunt, omnia parua ducens, qualem sapientem esse uolumus, nisi omnia sibi in se posita censebit? an lacedaemonii philippo minitante per litteras se omnia quae conarentur prohibiturum quaesiuerunt, num se esset etiam mori prohibiturus: uir is, quem quaerimus, non multo facilius tali animo reperietur quam ciuitas uniuersa? quid? ad hanc fortitudinem, de qua loquimur, temperantia adiuncta, quae sit moderatrix omnium commotionum, quid potest ad beate uiuendum deesse ei, quem fortitudo ab aegritudine et a metu uindicet, temperantia cum a libidine auocet, tum insolenti alacritate gestire non sinat? haec efficere uirtutem ostenderem, nisi superioribus diebus essent explicata. atque cum perturbationes animi miseriam, sedationes autem uitam efficiant beatam, duplexque ratio perturbationis sit, quod aegritudo et metus in malis opinatis, in bonorum autem errore laetitia gestiens libidoque uersetur, quae omnia cum consilio et ratione pugnent, his tu tam grauibus concita tionibus tamque ipsis inter se dissentientibus atque distractis quem uacuum solutum liberum uideris, hunc dubitabis beatum dicere? atqui sapiens semper ita adfectus est; semper igitur sapiens beatus est. 