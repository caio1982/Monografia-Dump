ac sunt alia quoque praecepta partitionum, quae ad hunc usum oratorium non tanto opere pertineant, quae uersantur in philosophia, ex quibus haec ipsa transtulimus, quae conuenire uiderentur, quorum nihil in ceteris artibus inueniebamus.  atque his de partitione praeceptis in omni dictione meminisse oportebit, ut et prima quaeque pars, ut exposita est in partitione, sic ordine transigatur et omnibus explicatis peroratum sit [hoc modo], ut ne quid posterius praeter conclusionem inferatur. partitur apud  terentium breuiter et commode senex in andria, quae cognoscere libertum uelit: 'eo pacto et gnati uitam et consilium meum cognosces et quid facere in hac re te uelim'. itaque quemadmodum in partitione proposuit, ita narrat, primum nati uitam: 'nam is postquam excessit ex ephebis . . . '; deinde suum consilium: 'et nunc id operam do . . . '. deinde quid sosiam uelit facere, id quod postremum posuit in partitione, postremum dicit: 'nunc tuum est officium . . . '. quemadmodum igitur hic et ad primam quamque partem primum accessit et omnibus absolutis finem dicendi fecit, sic nobis placet et ad singulas partes accedere et omnibus absolutis perorare.  nunc de confirmatione deinceps, ita ut ordo ipse postulat, praecipiendum uidetur.  confirmatio est, per quam argumentando nostrae causae fidem et auctoritatem et firmamentum adiungit oratio. huius partis certa sunt praecepta, quae in singula causarum genera diuidentur. uerumtamen non incommodum uidetur quandam siluam atque materiam uniuersam ante permixtim et confuse exponere omnium argumentationum, post autem tradere, quemadmodum unum quodque causae genus hinc omnibus argumentandi rationibus tractis confirmari oporteat. 