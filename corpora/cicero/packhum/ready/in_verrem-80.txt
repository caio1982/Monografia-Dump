atque ego hoc non uereor, ne quid horum non modo impulsu uerum omnino aduentu meo factum esse uideatur. omnia ista ante facta sunt non modo quam ego siciliam, uerum etiam quam iste italiam attigit. dum ego in sicilia sum, nulla statua deiecta est: posteaquam illinc decessi, quae sint gesta cognoscite. centuripinorum senatus decreuit populusque iussit ut, quae statuae uerris ipsius et patris eius et filii essent, eas quaestores demoliendas locarent, dumque ea demolitio fieret, senatores ne minus triginta adessent. uidete grauitatem ciuitatis ac dignitatem. neque eas in urbe sua statuas esse uoluerunt quas inuiti per uim atque imperium dedissent, neque eius hominis in quem ipsi cum grauissimo testimonio publice, quod numquam antea, romam mandata legatosque misissent; et id grauius esse putarunt si publico consilio, quam si  per uim multitudinis factum esse uideretur. cum hoc consilio statuas centuripini publice sustulissent, audit metellus; grauiter fert; euocat ad se centuripinorum magistratus et decem primos; nisi restituissent statuas, uehementer minatur. illi ad senatum renuntiant: statuae, quae istius causae nihil prodessent, reponuntur; decreta centuripinorum, quae de statuis erant facta, non tolluntur. hic ego aliud alii concedo: metello, homini sapienti, prorsus non possum ignoscere si quid stulte facit. quid? ille hoc putabat uerri criminosum fore, si statuae eius essent deiectae, quod saepe uento aut aliquo casu fieri solet? non erat in hoc neque crimen ullum neque reprehensio. ex quo igitur crimen atque accusatio nascitur? ex hominum iudicio et uoluntate. ego, si metellus statuas centuripinos reponere non coegisset, haec dicerem, uidete, iudices, quantum et quam acerbum dolorem sociorum atque amicorum animis inusserint istius iniuriae, cum centuripinorum amicissima ac fidelissima ciuitas, quae tantis officiis cum populo romano coniuncta est ut non solum rem publicam nostram, sed etiam in quouis homine priuato nomen ipsum romanum semper dilexerit, ea publico consilio atque auctoritate iudicarit c. uerris statuas esse in urbe sua non oportere. recitarem decreta centuripinorum; laudarem illam ciuitatem, id quod uerissime possem; commemorarem decem milia ciuium esse centuripinorum, fortissimorum fidelissimorumque sociorum; eos omnis hoc statuisse, monumentum istius in sua ciuitate nullum esse oportere. haec tum dicerem, si statuas metellus non re posuisset: uelim quaerere nunc ex ipso metello, quidnam sua ui et auctoritate mihi ex hac oratione praeciderit. eadem opinor omnia conuenire. neque enim, si maxime statuae deiectae essent ego eas uobis possem iacentis ostendere; hoc uno uterer, ciuitatem tam grauem iudicasse statuas c. uerris demoliendas. hoc mihi metellus non eripuit; haec etiam addidit, ut quererer, si mihi uideretur, tam iniquo iure sociis atque amicis imperari ut iis ne in suis quidem beneficiis libero iudicio uti liceret, uos rogarem ut coniecturam faceretis qualem in his rebus in me l. metellum fuisse putaretis, in quibus [rebus] obesse mihi posset, cum in hac re tam aperta cupiditate fuerit, in qua nihil obfuit. sed ego metello non irascor neque ei suam uacationem eripio, qua ille apud omnis utitur, ut nihil malitiose neque consulto fecisse uideatur. 