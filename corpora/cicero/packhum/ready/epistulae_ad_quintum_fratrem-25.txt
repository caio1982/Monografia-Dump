ex .  nou .   54  romae <marcus quinto fratri salutem> superiori epistulae quod respondeam nihil est, quae plena stomachi et querelarum est, quo in genere alteram quoque te scribis pridie labeoni dedisse, qui adhuc non uenerat. deleuit enim mihi omnem molestiam recentior epistula. tantum te et moneo et rogo ut in istis molestiis et laboribus et desideriis recordere consilium nostrum quod fuerit profectionis tuae. non enim commoda quaedam sequebamur parua ac mediocria. quid enim erat quod discessu nostro emendum putaremus? praesidium firmissimum petebamus ex optimi et potentissimi uiri beneuolentia ad omnem statum  nostrae dignitatis. plura ponuntur in spe quam in pecuniis; <qua relicta> reliqua ad iacturam struentur. qua re, si crebro referes animum tuum ad rationem et ueteris consili nostri et spei, facilius istos militiae labores ceteraque quae te offendunt feres, et tamen cum uoles depones. sed eius rei maturitas nequedum uenit et tamen iam appropinquat.  etiam illud te admoneo, ne quid ullis litteris committas quod, si prolatum sit, moleste feramus. multa sunt quae ego nescire malo quam cum aliquo periculo fieri certior. plura ad te uacuo animo scribam cum, ut spero, se cicero meus belle habebit. tu uelim cures ut sciam quibus nos dare oporteat eas quas ad te deinde litteras mittemus, caesarisne tabellariis, ut is ad te protinus mittat, an labieni. ubi enim isti sint neruii et quam longe absint nescio.  de uirtute et grauitate caesaris, quam in summo dolore adhibuisset, magnam ex epistula tua cepi uoluptatem. quod me institutum ad illum poema iubes perficere, etsi distentus cum opera tum animo sum multo magis, tamen quoniam ex epistula quam ad te miseram cognouit caesar me aliquid esse exorsum, reuertar ad institutum idque perficiam his supplicationum otiosis diebus, quibus messallam iam nostrum reliquosque molestia leuatos uehementer gaudeo; eumque quod certum consulem cum domitio numeratis nihil a nostra opinione dissentitis. ego messallam caesari praestabo. sed memmius in aduentu caesaris habet spem, in quo illum puto errare; hic quidem friget. scaurum autem iam pridem pompeius abiecit.  res prolatae, ad interregnum comitia adducta. rumor dictatoris iniucundus bonis, mihi etiam magis quae loquuntur. sed tota res et timetur et refrigescit. pompeius plane se  negat uelle; antea mihi ipse non negabat. hirrus auctor fore uidetur (o di, quam ineptus, quam se ipse amans sine riuali!). crassum iunianum, hominem mihi deditum, per me deterruit. uelit nolit scire difficile est; hirro tamen agente nolle se non probabit. aliud hoc tempore de re publica nihil loquebantur; agebatur quidem certe nihil.  serrani, domiti fili, funus perluctuosum fuit a. d.  uiii  kal. dec. laudauit pater scripto meo.  nunc de milone: pompeius ei nihil tribuit et omnia guttae dicitque se perfecturum ut in illum caesar incumbat. hoc horret milo nec iniuria; et si ille dictator factus sit, paene diffidit. intercessorem dictaturae si iuuerit manu et praesidio suo, pompeium metuit inimicum; si non iuuerit, timet ne per uim perferatur. ludos apparat magnificentissimos, sic, inquam, ut nemo sumptuosiores, stulte bis terque, <uel quia> non postulatos uel quia munus magnificum dederat uel quia facultates non erant, uel magis quam ter, quia potuerat magistrum se, non aedilem, putare.  omnia fere scripsi. cura, mi carissime frater, ut ualeas.