ui uel u id .  quint .   44  puteolis cicero planco pr. desig. sal. iam antea petiui abs te per litteras ut, cum causa buthrotiorum probata a consulibus esset, quibus et lege et senatus consulto  permissum erat ut de caesaris actis 'cognoscerent, statuerent, iudicarent', eam rem tu adiuuares atticumque nostrum, cuius te studiosum cognoui, et me, qui non minus laboro, molestia liberares. omnibus enim rebus magna cura, multa opera et labore confectis in te positum est ut nostrae sollicitudinis finem quam primum facere possimus. quamquam intellegimus ea te esse prudentia ut uideas, si ea decreta consulum quae de caesaris actis interposita sunt non seruentur, magnam perturbationem rerum fore. equidem cum multa (quod necesse erat in tanta occupatione) non probentur quae caesar statuerit, tamen oti pacisque causa acerrime illa soleo defendere. quod tibi idem magno opere faciendum censeo; quamquam haec epistula non suasoris est sed rogatoris.  igitur, mi plance, rogo te et etiam rogo sic me dius fidius ut maiore studio magisque ex animo agere non possim, ut totum hoc negotium ita agas, ita tractes, ita conficias ut, quod sine ulla dubitatione apud consules obtinuimus propter summam bonitatem et aequitatem causae, id tu nos obtinuisse non modo facile patiare sed etiam gaudeas. qua quidem uoluntate <te> esse erga atticum saepe praesens et illi ostendisti et uero etiam mihi. quod si feceris, me, quem uoluntate et [quem] paterna necessitudine coniunctum semper habuisti, maximo beneficio deuinctum habebis, idque ut facias te uehementer etiam atque etiam rogo. 