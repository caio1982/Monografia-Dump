ista enim a uobis quasi dictata redduntur, quae epicurus oscitans halucinatus est, cum quidem gloriaretur, ut uidemus in scriptis, se magistrum habuisse nullum. quod et non praedicanti tamen facile equidem crederem, sicut mali aedificii domino glorianti se architectum non habuisse; nihil enim olet ex academia, nihil [ne] ex lycio, nihil ne e puerilibus quidem disciplinis. xenocraten audire potuit (quem uirum, dii inmortales), et sunt qui putent audisse; ipse non uult: credo, plus nemini. pamphilum quendam platonis auditorem ait a se sami auditum (ibi enim adulescens habitabat cum patre et fratribus, quod in eam pater eius neocles agripeta uenerat, sed cum agellus eum non satis aleret ut opinor, ludi magister fuit); sed hunc platonicum mirifice contemnit epicurus: ita metuit ne quid umquam didicisse uideatur. in nausiphane democriteo tenetur; quem cum a se non neget auditum uexat tamen omnibus contumeliis. atqui si haec democritea non audisset, quid audierat, quid est in physicis epicuri non a democrito? nam etsi quaedam commutauit, ut quod paulo ante de inclinatione atomorum dixi, tamen pleraque dicit eadem, atomos inane, imagines infinitatem locorum innumerabilitatemque mundorum, eorum ortus interitus, omnia fere quibus naturae ratio continetur.  nunc istuc quasi corpus et quasi sanguinem quid intellegis? ego enim te scire ista melius quam me non  fateor solum sed etiam facile patior; cum quidem semel dicta sunt, quid est quod uelleius intellegere possit cotta non possit? itaque corpus quid sit sanguis quid sit intellego, quasi corpus et quasi sanguis quid sit nullo prorsus modo intellego. neque tu me celas ut pythagoras solebat alienos, nec consulto dicis occulte tamquam heraclitus, sed, quod inter nos liceat, ne tu quidem intellegis. illud uideo pugnare te, species ut quaedam sit deorum, quae nihil concreti habeat nihil solidi nihil expressi nihil eminentis, sitque pura leuis perlucida. dicemus igitur idem quod in uenere coa: corpus illud non est sed simile corporis, nec ille fusus et candore mixtus rubor sanguis est sed quaedam sanguinis similitudo; sic in epicureo deo non rem sed similitudines esse rerum. 