quomque plurimas et maximas commoditates amicitia contineat, tum illa nimirum praestat omnibus, quod bonam spem praelucet in posterum nec debilitari animos aut cadere patitur. uerum enim amicum qui intuetur, tamquam exemplar aliquod intuetur sui. quocirca et absentes adsunt et egentes abundant et inbecilli ualent et, quod difficilius dictu est, mortui uiuunt; tantus eos honos, memoria, desiderium prosequitur amicorum. ex quo illorum beata mors uidetur, horum uita laudabilis. quodsi exemeris ex rerum natura beniuolentiae coniunctionem, nec domus ulla nec urbs stare poterit, ne agri quidem cultus permanebit. id si minus intellegitur, quanta uis amicitiae concordiaeque sit, ex dissensionibus atque ex discordiis perspici potest. quae enim domus tam stabilis,  quae tam firma ciuitas est, quae non odiis et discidiis funditus possit euerti? ex quo, quantum boni sit in amicitia, iudicari potest. agrigentinum quidem doctum quendam uirum carminibus graecis uaticinatum ferunt, quae in rerum natura totoque mundo constarent, quaeque mouerentur, ea contrahere amicitiam, dissipare discordiam. atque hoc quidem omnes mortales et intellegunt et re probant. itaque, si quando aliquod officium extitit amici in periculis aut adeundis aut communicandis, quis est, qui id non maximis ecferat laudibus? qui clamores tota cauea nuper in hospitis et amici mei m. pacuui noua fabula! cum ignorante rege, uter orestes <esset, pylades> orestem se esse diceret, ut pro illo necaretur, orestes autem, ita ut erat, orestem se esse perseueraret. stantes plaudebant in re ficta; quid arbitramur in uera facturos fuisse? facile indicabat ipsa natura uim suam, cum homines, quod facere ipsi non possent, id recte fieri in altero iudicarent. 