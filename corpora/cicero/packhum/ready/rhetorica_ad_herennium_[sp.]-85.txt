membrum orationis appellatur res breuiter absoluta sine totius sententiae demonstratione, quae denuo alio membro orationis excipitur, hoc pacto: 'et inimico proderas.'   id est unum, quod appellamus membrum; deinde hoc excipiatur oportet altero: 'et amicum laedebas.'  ex duobus membris suis haec exornatio potest constare; sed commodissima et absolutissima est, quae ex tribus constat, hoc pacto: 'et inimico proderas et amicum laedebas et tibi non consulebas.' item: 'nec rei p. consuluisti nec amicis profuisti nec inimicis restitisti.'  articulus dicitur, cum singula uerba interuallis distinguentur caesa oratione, hoc modo: 'acrimonia, uoce, uoltu aduersarios perterruisti.' item: 'inimicos inuidia, iniuriis, potentia, perfidia sustulisti.'  inter huius generis et illius superioris uehementiam hoc interest: illud tardius et rarius uenit, hoc crebrius et celerius peruenit. itaque in illo genere ex remotione brachii et contortione dexterae gladius ad corpus adferri, in hoc autem crebro et celeri corpus uulnere consauciare<i> uidetur.  continuatio est et densa et continens frequentatio uerborum cum absolutione sententiarum. ea utemur commodissime tripertito: in sententia, in contrario, in conclusione. in sententia hoc pacto: 'ei non multum potest obesse fortuna, qui sibi firmius in uirtute, quam in casu praesidium conlocauit.'  