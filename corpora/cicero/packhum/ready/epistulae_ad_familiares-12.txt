m. cicero s. d. curioni graui teste priuatus sum amoris summi erga te mei patre tuo, clarissimo uiro; qui cum suis laudibus tum uero te filio superasset omnium fortunam si ei contigisset ut te ante uideret quam a uita discederet. sed spero nostram amicitiam non egere testibus. tibi patrimonium di fortunent! me certe habebis cui et carus aeque sis et iucundus ac fuisti patri.