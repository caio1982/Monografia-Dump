atque etiam clamitas, laterensis: 'quo usque ista dicis? nihil in cispio profecisti; obsoletae iam sunt preces tuae.' de cispio mihi igitur obicies, quem ego de me bene meritum, quia te teste cognoram, te eodem auctore defendi? et ei dices 'quo usque?' quem negas, quod pro cispio contenderim, impetrare potuisse? nam istius uerbi 'quo usque' haec poterat esse inuidia: 'datus est tibi ille, condonatus est ille; non facis finem; ferre non possumus.' ei quidem  qui pro uno laborarit <et> id ipsum non obtinuerit dici 'quo usque?' inridentis magis est quam reprehendentis; nisi forte ego unus ita me gessi in iudiciis, ita et cum his et inter hos uixi, is in causis patronus, is in re publica ciuis et sum et semper fui, solus ut a te constituar qui nihil a iudicibus debeam umquam impetrare. et mihi lacrimulam cispiani iudici obiectas. sic enim dixisti: 'uidi ego tuam lacrimulam.' uide quam me uerbi tui paeniteat. non modo lacrimulam sed multas lacrimas et fletum cum singultu uidere potuisti. an ego, qui meorum lacrimis me absente commotus simultates, quas mecum habebat, deposuisset meaeque salutis non modo non oppugnator, ut inimici mei putarant, sed etiam defensor fuisset, huius in periculo non significarem dolorem meum? tu autem, laterensis, qui tum lacrimas meas gratas esse dicebas, nunc easdem uis inuidiosas uideri.  negas tribunatum planci quicquam attulisse adiumenti dignitati meae, atque hoc loco, quod uerissime facere potes, l. racili, fortissimi et constantissimi uiri, diuina in me merita commemoras. cui quidem ego, sicut cn. plancio, numquam dissimulaui me plurimum debere semperque prae me feram; nullas enim sibi ille neque contentiones neque inimicitias neque uitae dimicationes nec pro re publica nec pro me defugiendas putauit. atque utinam quam ego sum in illum gratus, tam licuisset per hominum uim et iniuriam populo romano ei gratiam referre! sed si non eadem contendit in tribunatu plancius, existimare debes non huic uoluntatem defuisse sed me, cum tantum iam plancio deberem, racili  beneficiis fuisse contentum. an uero putas idcirco minus libenter iudices mea causa esse facturos quod me esse gratum crimineris? an, cum patres conscripti illo senatus consulto quod in monumento mari factum est, quo mea salus omnibus est gentibus commendata, uni cn. plancio gratias egerint— unus enim fuit de magistratibus defensor salutis meae—cui senatus pro me gratias agendas putauit, ei ego a me referendam gratiam non putem? atque haec cum uides, quo me tandem in te animo putas esse, laterensis? ullum esse tantum periculum, tantum laborem, tantam contentionem quam ego non modo pro salute tua sed etiam pro dignitate defugerim? quo quidem etiam magis sum non dicam miser—nam hoc quidem abhorret a uirtute uerbum—sed certe exercitus, non quia multis debeo—leue enim est onus benefici gratia—, sed quia <nomina> saepe concurrunt, propter aliquorum bene de me meritorum inter ipsos contentiones, ut eodem tempore in omnis uerear ne uix possim gratus uideri. 