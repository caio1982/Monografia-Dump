possum sescenta decreta proferre in quibus, ut ego non dicam, pecuniam intercessisse ipsa decretorum nouitas iniquitasque declarat; uerum ut ex uno de ceteris coniecturam facere possitis, id quod priore actione didicistis, audite. c. sulpicius olympus fuit; is mortuus est c. sacerdote praetore, nescio an antequam uerres praeturam petere coeperit; fecit heredem m. octauium ligurem. ligus hereditatem adiit; possedit sacerdote praetore sine ulla controuersia. posteaquam uerres magistratum iniit, ex edicto istius, quod edictum sacerdos non habuerat, sulpici patroni filia sextam partem hereditatis ab ligure petere coepit. ligus non aderat. l. frater eius causam agebat; aderant amici, propinqui. dicebat iste, nisi cum muliere decideretur, in possessionem se ire iussurum. l. gellius causam liguris defendebat; docebat edictum eius non oportere in eas  hereditates ualere quae ante eum praetorem uenissent; si hoc tum fuisset edictum, fortasse ligurem hereditatem aditurum non fuisse. aequa postulatio, summa hominum auctoritas pretio superabatur. uenit romam ligus; non dubitabat quin, si ipse uerrem conuenisset, aequitate causae, auctoritate sua commouere hominem posset. domum ad eum uenit, rem demonstrat, quam pridem sibi hereditas uenisset docet; quod facile homini ingenioso in causa aequissima fuit, multa quae quemuis commouere possent dixit; ad extremum petere coepit ne usque eo suam auctoritatem despiceret gratiamque contemneret ut se tanta iniuria adficeret. homo ligurem accusare coepit, qui in re aduenticia atque hereditaria tam diligens, tam attentus esset; debere eum aiebat suam quoque rationem ducere; multa sibi opus esse, multa canibus suis, quos circa se haberet. non possum illa planius commemorare quam ipsum ligurem pro testimonio dicere audistis. quid est, uerres? utrum ne his quidem testibus credetur, an haec ad rem non pertinent? non credemus m. octauio, non l. liguri? quis nobis credet, cui nos? quid est quod planum fieri testibus possit, si hoc non fit? an id quod dicunt leue est? nihil leuius quam praetorem urbanum hoc iuris in suo magistratu constituere, omnibus quibus hereditas uenerit coheredem praetorem esse oportere. an uero dubitamus quo ore iste ceteros homines inferiores loco, auctoritate, ordine, quo ore homines rusticanos ex municipiis, quo denique ore, quos numquam liberos putauit, libertinos homines solitus sit appellare, qui ob ius dicendum m. octauium ligurem,  hominem ornatissimum loco, ordine, nomine, uirtute, ingenio, copiis, poscere pecuniam non dubitauit? 