hic ego: etsi, inquam, de optumi uiri nobisque amicissimi laudibus lubenter audio, tamen incurro in memoriam communium miseriarum, quarum obliuionem quaerens hunc ipsum sermonem produxi longius. sed de caesare cupio audire quid tandem atticus iudicet.  et ille: praeclare, inquit, tibi constas, ut de iis qui nunc sint nihil uelis ipse dicere; et hercule si sic ageres, ut de iis egisti qui iam mortui sunt, neminem ut praetermitteres, ne tu in multos autronios et staienos incurreres. quare siue hanc turbam effugere uoluisti siue ueritus <es> ne quis se aut praeteritum aut non satis laudatum queri posset, de caesare tamen potuisti dicere, praesertim cum et tuum de illius ingenio notissimum iudicium esset nec illius de tuo obscurum.  sed tamen, brute, inquit atticus, de caesare et ipse ita iudico et de hoc huius generis acerrumo existimatore saepissume audio, illum omnium fere oratorum latine loqui elegantissume; nec id solum domestica consuetudine ut dudum de laeliorum et muciorum familiis audiebamus, sed quamquam id quoque credo fuisse, tamen, ut esset perfecta illa bene loquendi laus, multis litteris et iis quidem reconditis et exquisitis summoque studio et diligentia est consecutus: qui[n] etiam in maxumis occupationibus ad te ipsum, inquit in me intuens, de ratione latine loquendi accuratissume scripserit primoque in libro dixerit uerborum dilectum originem esse eloquentiae tribueritque, mi brute, huic nostro, qui me de illo maluit quam se dicere, laudem singularem; nam scripsit his  uerbis, cum hunc nomine esset adfatus: 'ac si, cogitata praeclare eloqui <ut> possent, nonnulli studio et usu elaborauerunt, cuius te paene principem copiae atque inuentorem bene de nomine ac dignitate populi romani meritum esse existumare debemus: hunc facilem et cotidianum nouisse sermonem nunc pro relicto est habendum?' 