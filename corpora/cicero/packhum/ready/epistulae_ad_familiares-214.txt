xu kal .  iun .  uel paulo post  43  in castris ad pontem argenteum <m.> lepidus imp. iter. pont. max. s. d. m. tullio ciceroni s. u. b. e. e. u.  cum audissem m. antonium cum suis copiis praemisso l. antonio cum parte equitatus in prouinciam meam uenire, cum exercitu meo ab confluente †ab rhodano† castra moui  ac contra eos uenire institui. itaque continuis itineribus ad forum uocon[t]ium ueni et ultra castra ad flumen argenteum contra antonios feci. p. uentidius suas legiones tris coniunxit cum eo et ultra me castra posuit. habebat antea legionem u et ex reliquis legionibus magnam multitudinem, sed inermorum. equitatum habet magnum; nam omnis ex proelio integer discessit, ita ut sint amplius equitum milia quinque. ad me complures milites et equites ab eo transierunt et in dies singulos eius copiae minuuntur. silanus et culleo ab eo discesserunt. nos etsi grauiter ab iis laesi eramus, quod contra nostram uoluntatem ad antonium ierant, tamen nostrae humanitatis et necessitudinis causa eorum salutis rationem habuimus; nec tamen eorum opera utimur neque in castris habemus neque ulli negotio praefecimus.  quod ad bellum hoc attinet, nec senatui nec rei publicae deerimus. quae postea egerimus faciam te certiorem.