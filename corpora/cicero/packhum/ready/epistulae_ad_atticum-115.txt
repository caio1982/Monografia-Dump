ex .  apr .,  ut .  uid .,   50 cicero attico sal. cum philogenes, libertus tuus, laodiceam ad me salutandi causa uenisset et se statim ad te nauigaturum esse diceret, has ei litteras dedi, quibus ad eas rescripsi quas acceperam a bruti tabellario. et respondebo primum postremae tuae paginae, qua mihi magnae molestiae fuit quod ad te scriptum est a cincio de stati sermone; in quo hoc molestissimum est, statium dicere a me quoque id consilium probari. <ego> autem de isto hactenus dixerim, me uel plurima uincla tecum summae coniunctionis optare, etsi sunt amoris artissima; tantum abest ut ego ex eo quo astricti sumus laxari aliquid uelim. illum autem multa de istis rebus asperius solere loqui saepe sum expertus, saepe etiam leniui iratum; id scire te arbitror. in hac autem peregrinatione militiaue nostra saepe incensum ira uidi, saepe placatum. quid ad statium scripserit nescio; quicquid acturus de tali re fuit, scribendum tamen ad libertum non fuit. mihi autem erit maximae curae ne quid fiat secus quam uolumus quamque oportet. nec satis est in eius modi re se quemque praestare, ac maximae partes istius offici sunt pueri ciceronis siue iam adulescentis; quod quidem illum soleo hortari. ac mihi uidetur ualde  matrem, ut debet, amare teque mirifice; sed est magnum illud quidem uerum tamen multiplex pueri ingenium; quod ego regendo habeo negoti satis.  quoniam respondi postremae tuae paginae prima mea, nunc ad primam reuertar tuam. peloponnesias ciuitates omnis maritimas esse hominis non nequam sed etiam tuo iudicio probati, dicaearchi, tabulis credidi. is multis nominibus in trophoniana chaeronis narratione graecos in eo reprehendit quod maritima secuti sint, nec ullum in peloponneso locum excipit. cum mihi auctor placeret (<et>enim erat ἱστορικώτατος et uixerat in peloponneso), admirabar tamen et uix adcredens communicaui cum dionysio. atque is primo est commotus, deinde, quod de deo [cum] isto dicaearch<e>o non minus bene existimabat quam tu de c. uestorio, ego de m. cluuio, non dubitabat quin ei crederemus. arcadiae censebat esse lepreon quoddam maritimum; tenea autem et aliphera et tritia νεόκτιστα ei uidebantur, idque τῷ τῶν νεῶν καταλόγῳ confirmabat, ubi mentio non fit istorum. itaque istum ego locum totidem uerbis a dicaearcho transtuli. 'phliasios' autem dici sciebam et ita fac ut habeas; nos quidem sic habemus. sed primo me ἀναλογία deceperat, Φλιοῦς, Ὀποῦς, Σιποῦς, quod Ὀπούντιοι, Σιπούντιοι; sed hoc continuo correximus.  laetari te nostra moderatione et continentia uideo. tum id magis faceres, si adesses. atque hoc foro quod egi ex id. febr. laodiceae ad kal. mai. omnium dioecesium praeter ciliciae mirabilia quaedam effecimus; ita multae ciuitates omni aere  alieno liberatae, multae ualde leuatae sunt, omnes suis legibus et iudiciis usae αὐτονομίαν adeptae reuixerunt. his ego duobus generibus facultatem ad se aere alieno liberandas aut leuandas dedi: uno quod omnino nullus in imperio meo sumptus factus est; nullum cum dico non loquor ὑπερβολικῶς: nullus inquam, ne terruncius quidem. hac autem re incredibile est quantum ciuitates emerserint. accessit altera: mira erant in ciuitatibus ipsorum furta graecorum quae magistratus sui fecerant. quaesiui ipse de iis qui annis decem proximis magistratum gesserant; aperte fatebantur. itaque sine ulla ignominia suis umeris pecunias populis rettulerunt. populi autem nullo gemitu publicanis, quibus hoc ipso lustro nihil soluerant, etiam superioris lustri reddiderunt; itaque publicanis in oculis sumus. 'gratis' inquis 'uiris.' sensimus. iam cetera iuris dictio nec imperita et clemens cum admirabili facilitate. aditus autem ad me minime prouinciales. nihil per cubicularium; ante lucem inambulabam domi ut olim candidatus. grata haec et magna mihique nondum laboriosa ex illa uetere militia.  non. mai. in ciliciam cogitabam; ibi cum iunium mensem consumpsissem (atque utinam in pace! magnum enim bellum impendet a parthis), quintilem in reditu ponere. annuae enim mihi operae a. d.  iii  kal. sext. emerentur. magna autem in spe  sum mihi nihil temporis prorogatum iri. habebam acta urbana usque ad non. mart.; e quibus intellegebam curionis nostri constantia omnia potius actum iri quam de prouinciis. ergo, ut spero, prope diem te uidebo.  uenio ad brutum tuum, immo nostrum (sic enim mauis). equidem omnia feci quae potui aut in mea prouincia perficere <aut> in regno experiri. omni igitur modo egi cum rege et ago cottidie, per litteras scilicet; ipsum enim triduum quadriduumue mecum habui turbulentis in rebus quibus eum liberaui. sed et tum praesens et postea creberrimis <litteris> non destiti rogare et petere mea causa, suadere et hortari sua. multum profeci, sed quantum, non plane, quia longe absum, scio.  salaminos autem (hos enim poteram coercere) adduxi ut totum nomen scaptio uellent soluere, sed centesimis ductis a proxima quidem syngrapha nec perpetuis sed renouatis quotannis. numerabantur nummi: noluit scaptius. <quid> tu, qui ais brutum cupere aliquid perdere? 'quaternas habebat in syngrapha'. fieri non poterat nec, si posset, ego pati possem. audio omnino scaptium paenitere. nam quod senatus consultum esse dicebat ut ius ex syngrapha diceretur, eo consilio factum est quod pecuniam salamini contra legem gabiniam sumpserant. uetabat autem ea lex ius dici de ita sumpta pecunia; decreuit igitur senatus ut ius diceretur <ex> ista syngrapha. nunc ista habet iuris idem quod ceterae, nihil praecipui. haec a me  ordine facta puto me bruto probaturum, tibi nescio, catoni certe probabo.  sed iam ad te ipsum reuertor. ain tandem, attice, laudator integritatis et elegantiae nostrae? 'ausus es hoc ex ore tuo' (inquit ennius), ut equites scaptio ad pecuniam cogendam darem me rogare? an tu si mecum esses, qui scribis morderi te interdum quod non simul sis, paterere me id facere si uellem? 'non amplius' inquis 'quinquaginta.' cum spartaco minus multi primo fuerunt. quid tandem isti mali in tam tenera insula non fecissent? <non fecissent> autem? immo quid ante aduentum meum non fecerunt? inclusum in curia senatum habuerunt salaminum ita multos dies ut interierint non nulli fame; erat enim praefectus appi scaptius et habebat turmas ab appio. id me igitur tu, cuius mehercule os mihi ante oculos solet uersari cum de aliquo officio ac laude cogito, tu me, inquam, rogas praefectus ut scaptius sit? at hoc statueramus, ut negotiatorem neminem, idque bruto probamus. habeat is turmas? cur potius quam cohortis? sumptu iam nepos euadit scaptius. 'uolunt' inquit 'principes.' scio; nam ad me ephesum usque uenerunt flentesque equitum scelera et miserias suas detulerunt. itaque statim dedi litteras ut ex cypro equites ante certam diem decederent, ob eamque causam tum ob ceteras salamini nos in caelum decretis suis sustulerunt. sed iam quid opus equitatu? soluunt enim salamini; nisi forte id uolumus armis efficere, ut faenus quaternis centesimis ducant. et ego audebo legere umquam aut attingere eos libros quos tu dilaudas, si tale quid fecero? nimis, <nimis> inquam, in isto brutum amasti,  dulcissime attice, nos uereor ne parum. atque haec scripsi ego ad brutum scripsisse te ad me.  cognosce nunc cetera. pro appio nos hic omnia facimus, honeste tamen sed plane libenter; nec enim ipsum odimus et brutum amamus et pompeius mirifice a me contendit, quem mehercule plus plusque in dies diligo. c. coelium huc quaestorem uenire audisti? nescio quid sit hominis. [sed] pammenia illa mihi non placent. ego me spero athenis fore mense septembri. tuorum itinerum tempora scire sane uelim. εὐήθειαν semproni rufi cognoui ex epistula tua corcyraea; quid quaeris? inuideo potentiae uestori.  cupiebam etiam nunc plura garrire, sed lucet; urget turba, festinat philogenes. ualebis igitur et ualere piliam et caeciliam nostram iubebis litteris et saluebis a meo cicerone.