ex .  iun .(?)   43 cicero bruto salutem fungerer eo officio quo tu functus es in meo luctu teque per litteras consolarer, nisi scirem iis remediis quibus meum dolorem tum leuasses te in tuo non egere; ac uelim facilius quam mihi nunc tibi tute medeare. est autem alienum tanto  uiro quantus es tu, quod alteri praeceperit, id ipsum facere non posse. me quidem cum rationes quas collegeras tum auctoritas tua a nimio maerore deterruit. cum enim mollius tibi ferre uiderer quam deceret uirum, praesertim eum qui alios consolari soleret, accusasti me per litteras grauioribus uerbis quam tua consuetudo ferebat. itaque iudicium tuum magni aestimans idque ueritus me ipse collegi et ea quae didiceram, legeram, acceperam grauiora duxi tua auctoritate addita.  ac mihi tum, brute, officio solum erat et naturae, tibi nunc populo et scaenae, ut dicitur, seruiendum est. nam cum in te non solum exercitus tui sed omnium ciuium ac paene gentium coniecti oculi sint, minime decet propter quem fortiores ceteri sumus eum ipsum animo debilitatum uideri. quam ob rem accepisti tu quidem dolorem (id enim amisisti cui simile in terris nihil fuit), et est dolendum in tam graui uulnere, ne id ipsum, carere omni sensu doloris, sit miserius quam dolere; sed ut modice, ceteris utile est, tibi necesse est.  scriberem plura nisi ad te haec ipsa nimis multa essent. nos te tuumque exercitum exspectamus, sine quo, ut reliqua ex sententia succedant, uix satis liberi uidemur fore. de tota re publica plura scribam et fortasse iam certiora iis litteris quas ueteri nostro cogitabam dare.