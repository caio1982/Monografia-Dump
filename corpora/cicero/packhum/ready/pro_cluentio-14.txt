nam ut primum oppianicus ex eo quod scamander reus erat factus quid sibi impenderet coepit suspicari, statim se ad hominis egentis, audacis, in iudiciis corrumpendis exercitati, tum autem iudicis, staieni familiaritatem applicauit. ac primum scamandro reo tantum donis muneribusque perfecerat ut eo fautore uteretur cupidiore quam fides iudicis postulabat. post autem cum esset scamander unius staieni sententia absolutus, patronus autem scamandri ne sua quidem sententia liberatus, acrioribus saluti suae remediis subueniendum putauit. tum ab staieno, sicut ab homine ad excogitandum acutissimo, ad audendum impudentissimo,  ad efficiendum acerrimo—haec enim ille et aliqua ex parte habebat et maiore ex parte se habere simulabat—auxilium capiti ac fortunis suis petere coepit. iam hoc non ignoratis, iudices, ut etiam bestiae fame monitae plerumque ad eum locum ubi pastae sunt aliquando reuertantur. staienus ille biennio ante cum causam bonorum safini atellae recepisset, sescentis milibus nummum se iudicium corrupturum esse dixerat. quae cum accepisset a pupillo, suppressit iudicioque facto nec safinio nec bonorum emptoribus reddidit. quam cum pecuniam profudisset et sibi nihil non modo ad cupiditates suas sed ne ad necessitatem quidem reliquisset, statuit ad easdem esse sibi praedas ac suppressiones iudicialis reuertendum. itaque cum oppianicum iam perditum et duobus iugulatum praeiudiciis uideret, promissis suis eum excitauit abiectum et simul saluti desperare uetuit. oppianicus autem orare hominem coepit ut sibi rationem ostenderet iudici corrumpendi. ille autem, quem ad modum ex ipso oppianico postea est auditum, negauit quemquam esse in ciuitate praeter se qui id efficere posset. sed primo grauari coepit, quod aedilitatem se petere cum hominibus nobilissimis et inuidiam atque offensionem timere dicebat. post exoratus initio permagnam pecuniam poposcit, deinde ad id peruenit quod confici potuit; hs  dcxl  deferri ad se domum iussit. quae pecunia simul atque ad eum delata est, homo impurissimus statim coepit in eius modi mente et cogitatione uersari, nihil esse suis rationibus utilius quam oppianicum condemnari; illo absoluto pecuniam illam aut iudicibus dispertiendam aut ipsi esse reddendam; damnato repetiturum esse neminem. itaque rem excogitat singu larem. atque haec, iudices, quae uera dicuntur a nobis facilius credetis, si cum animis uestris longo interuallo recordari c. staieni uitam et naturam uolueritis; nam perinde ut opinio est de cuiusque moribus, ita quid ab eo factum aut non factum sit existimari potest. cum esset egens, sumptuosus, audax, callidus, perfidiosus, et cum domi suae miserrimus in locis inanissimis tantum nummorum positum uideret, ad omnem malitiam et fraudem uersare mentem suam coepit. 'ego dem iudicibus? mihi ipsi igitur praeter periculum et infamiam quid quaeretur? nihil excogitem quam ob rem oppianicum damnari necesse sit? quid tandem?—nihil enim est quod non fieri possit—si quis eum forte casus ex periculo eripuerit, nonne reddendum est? praecipitantem igitur impellamus' inquit 'et perditum prosternamus.' capit hoc consili ut pecuniam quibusdam iudicibus leuissimis polliceatur, deinde eam postea supprimat ut, quoniam grauis homines sua sponte seuere iudicaturos putabat, eos qui leuiores erant destitutione iratos oppianico redderet. itaque, ut erat semper praeposterus atque peruersus, initium facit a bulbo et eum, quod iam diu nihil quaesierat, tristem atque oscitantem leuiter impellit. 'quid tu?' inquit 'ecquid me adiuuas, bulbe, ne gratiis rei publicae seruiamus?' ille uero simul atque hoc audiuit 'ne gratiis': 'quo uoles' inquit 'sequar; sed quid adfers?' tum ei quadraginta milia, si esset absolutus oppianicus, pollicetur et eum ut ceteros appellet quibuscum loqui consuesset rogat atque etiam ipse conditor totius  negoti guttam aspergit huic bulbo. itaque minime amarus eis uisus est qui aliquid ex eius sermone speculae degustarant. unus et alter dies intercesserat cum res parum certa uidebatur; sequester et confirmator pecuniae desiderabatur. tum appellat hilari uoltu hominem bulbus ut blandissime potest: 'quid tu' inquit 'paete?'—hoc enim sibi staienus cognomen ex imaginibus aeliorum delegerat ne, si se ligurem fecisset, nationis magis suae quam generis uti cognomine uideretur—'qua de re mecum locutus es, quaerunt a me ubi sit pecunia.' hic ille planus improbissimus quaestu iudiciario pastus, qui illi pecuniae quam condiderat spe iam atque animo incubaret, contrahit frontem— recordamini faciem atque illos eius fictos simulatosque uoltus—et, qui esset totus ex fraude et mendacio factus quique ea uitia quae ab natura habebat etiam studio atque artificio quodam malitiae condiuisset, pulchre adseuerat sese ab oppianico destitutum atque hoc addit testimoni, sua illum sententia, cum palam omnes laturi essent, condemnatum iri. 