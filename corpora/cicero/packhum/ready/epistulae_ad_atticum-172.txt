ui non .  mart .   49 cicero attico sal. non dubito quin tibi odiosae sint epistulae cottidianae, cum praesertim neque noua de re aliqua certiorem te faciam neque nouam denique iam reperiam scribendi ullam sententiam. sed si dedita opera, cum causa nulla esset, tabellarios ad te cum inanibus epistulis mitterem, facerem inepte; euntibus uero, domesticis praesertim, ut nihil ad te dem litterarum facere non possum, et simul, crede mihi, requiesco paulum in his miseriis cum quasi tecum loquor, cum uero tuas epistulas lego, multo etiam magis. omnino intellego nullum fuisse tempus post has fugas et formidines quod magis debuerit mutum esse a litteris, propterea quod neque romae quicquam auditur noui nec in his locis, quae a brundisio  absunt propius quam tu bidui aut tridui. brundisi autem omne certamen uertitur huius pr<ox>imi temporis; qua quidem exspectatione torqueor. sed omnia ante nonas sciemus. eodem enim die uideo caesarem a corfinio post meridiem profectum esse, id est feralibus, quo canusio mane pompeium; eo modo autem ambulat caesar et iis diariis militum celeritatem incitat ut timeam ne citius ad brundisium quam opus sit accesserit. dices 'quid igitur proficis, qui anticipes eius rei molestiam quam triduo sciturus sis?' nihil equidem; sed, ut supra dixi, tecum perlibenter loquor, et simul scito labare meum consilium illud quod satis iam fixum uidebatur. non mihi satis idonei sunt auctores ii qui a te probantur. quod enim umquam eorum in re publica forte factum exstitit? aut quis ab iis ullam rem laude dignam desiderat? nec mehercule laudandos existimo qui trans mare belli parandi causa profecti sunt, quamquam haec ferenda non erant; uideo enim quantum id bellum et quam pestiferum futurum sit. sed me mouet unus uir, cuius fugientis comes, rem publicam recuperantis socius uideor esse debere. 'totiensne igitur sententiam mutas?' ego tecum tamquam mecum loquor. quis autem est tanta quidem de re quin uarie secum ipse disputet? simul et elicere cupio sententiam tuam, si manet, ut firmior sim, si mutata est, ut tibi adsentiar. omnino ad id de quo dubito pertinet me scire quid domitius acturus sit, quid noster lentulus. de domitio uaria audimus: * * * modo esse in tiburti aut† lepidi quo cum lepidus accessisse†  ad urbem, quod item falsum uideo esse; ait enim lepidus eum nescio quo penetrasse itineribus <occultis>, occultandi sui causa an maris a<di>piscendi—ne id quidem scit; ignorat etiam de filio. addit illud sane molestum, pecuniam domitio satis grandem quam is corfini habuerit non esse redditam. de lentulo autem nihil audimus. haec uelim exquiras ad meque perscribas.