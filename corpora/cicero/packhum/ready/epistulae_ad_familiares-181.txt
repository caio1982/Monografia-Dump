c .  xiii kal .  oct .   44 cicero planco s. meum studium honori tuo pro necessitudine nostra non defuisset si aut tuto in senatum aut honeste uenire potuissem; sed nec sine periculo quisquam libere de re publica sentiens uersari potest in summa impunitate gladiorum nec nostrae dignitatis uidetur esse ibi sententiam de re publica dicere ubi me et melius et propius audiant armati quam senatores.  quapropter in priuatis rebus nullum neque officium neque studium meum desiderabis; ne in publicis quidem, si quid erit in quo me interesse necesse sit, umquam deero ne cum periculo quidem meo dignitati tuae. in iis autem rebus  quae nihilo minus ut ego absim confici poterunt peto a te ut me rationem habere uelis et salutis et dignitatis meae.