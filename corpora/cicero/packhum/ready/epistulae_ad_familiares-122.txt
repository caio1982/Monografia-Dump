u kal .  sext .   44  regii cicero trebatio s. uide quanti apud me sis (etsi iure id quidem, non enim te amore uinco, uerum tamen): quod praesenti tibi prope subnegaram, non tribueram certe, id absenti debere non potui. itaque ut primum uelia nauigare coepi, institui topica aristotelea conscribere ab ipsa urbe commonitus amantissima tui. eum librum tibi misi regio, scriptum quam planissime res illa scribi potuit. sin tibi quaedam uidebuntur obscuriora, cogitare debebis nullam artem litteris sine  interprete et sine aliqua exercitatione percipi posse. non longe abieris: num ius ciuile uestrum ex libris cognosci potest? qui quamquam plurimi sunt, doctorem tamen usumque desiderant. quamquam tu, si attente leges, si saepius, per te omnia consequere ut recte intellegas; ut uero etiam ipsi tibi loci proposita quaestione occurrant exercitatione consequere. in qua quidem nos te continebimus, si et salui redierimus et salua ista offenderimus. Â u kal. sext. regio.