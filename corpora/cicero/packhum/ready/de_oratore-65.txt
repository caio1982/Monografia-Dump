dicunt igitur nunc quidem illi, qui ex particula parua urbis ac loci nomen habent et peripatetici philosophi aut academici nominantur, olim autem propter eximiam rerum maximarum scientiam a graecis politici philosophi appellati uniuersarum rerum publicarum nomine uocabantur, omnem ciuilem orationem in horum alterutro genere uersari: aut de finita controuersia certis temporibus ac reis; hoc modo: placeatne a karthaginiensibus captiuos nostros redditis suis recuperari? aut infinite de uniuerso genere quaerentis: quid omnino de captiuo statuendum ac sentiendum sit? atque horum superius illud genus causam aut controuersiam appellant eamque tribus, lite aut deliberatione aut laudatione, definiunt; haec autem altera quaestio infinita et quasi proposita consultatio nominatur. atque [hactenus loquantur] etiam hac <in> instituendo diuisione utuntur, sed ita, non ut iure aut iudicio, ui denique recuperare amissam possessionem, sed ut [iure ciuili] surculo defringendo usurpare uideantur. nam illud alterum genus, quod est temporibus, locis, reis definitum, obtinent, atque id ipsum lacinia—nunc enim apud philonem, quem in academia [maxime] uigere audio, etiam harum iam causarum  cognitio exercitatioque celebratur—alterum uero tantum modo in prima arte tradenda nominant et oratoris esse dicunt; sed neque uim neque naturam eius nec partis nec genera proponunt, ut praeteriri omnino fuerit satius quam attactum deseri; nunc enim inopia reticere intelleguntur, tum iudicio uiderentur. omnis igitur res eandem habet naturam ambigendi, de qua quaeri et disceptari potest, siue in infinitis consultationibus disceptatur siue in eis causis, quae in ciuitate et forensi disceptatione uersantur; neque est ulla, quae non aut ad cognoscendi aut ad agendi uim rationemque referatur; nam aut ipsa cognitio rei scientiaque perquiritur, ut uirtus suamne propter dignitatem an propter fructum aliquem expetatur; aut agendi consilium exquiritur, ut sitne sapienti capessenda res publica. cognitionis autem tres modi, coniectura, definitio et, ut ita dicam, consecutio: nam quid in re sit, coniectura quaeritur, ut illud, sitne in humano genere sapientia, quam autem uim quaeque res habeat, definitio explicat, ut si quaeratur, quid sit sapientia; consecutio autem tractatur, cum quid quamque rem sequatur, anquiritur, ut illud, sitne aliquando mentiri boni uiri. redeunt rursus ad coniecturam eamque in quattuor genera dispertiunt; nam aut quid sit quaeritur, hoc modo: naturane sit ius inter homines an in opinionibus; aut, quae sit origo cuiusque rei, ut quod sit initium legum aut rerum publicarum; aut causa et ratio, ut si quaeratur, cur doctissimi homines de maximis rebus dissentiant; aut de immutatione, ut, si disputetur, num interire uirtus in homine aut num in uitium possit conuertere. definitionis autem sunt disceptationes aut, cum quaeritur, quid in com muni mente quasi impressum sit, ut si disseratur, idne sit ius, quod maximae parti sit utile; aut, cum quid cuiusque sit proprium exquiritur, ut ornate dicere propriumne sit oratoris an id etiam aliquis praeterea facere possit, aut, cum res distribuitur in partis, ut si quaeratur, quot sint genera rerum expetendarum, ut sintne tria, corporis, animi externarumque rerum, aut, cum, quae forma et quasi naturalis nota cuiusque sit, describitur, ut si quaeratur auari species, seditiosi, gloriosi. consecutionis autem duo prima quaestionum genera ponuntur; nam aut simplex est disceptatio, ut si disseratur, expetendane sit gloria, aut ex comparatione, laus an diuitiae magis expetendae sint; simplicium autem sunt tres modi: de expetendis fugiendisue rebus, ut expetendine honores sint, num fugienda paupertas; de aequo aut iniquo, <ut> aequumne sit ulcisci iniurias etiam propinquorum; de honesto aut turpi, ut hoc, sitne honestum gloriae causa mortem obire. comparationis autem duo sunt modi: unus, cum idemne sit an aliquid intersit quaeritur; ut metuere et uereri, ut rex et tyrannus, ut adsentator et amicus; alter, cum quid praestet aliud alii quaeritur, ut illud, optimine cuiusque sapientes an populari laude ducantur. atque eae quidem disceptationes, quae ad cognitionem referuntur, sic fere a doctissimis hominibus describuntur. quae uero referuntur ad agendum, aut in offici disceptatione uersantur, quo in genere quid rectum faciendumque sit quaeritur, cui loco omnis uirtutum et uitiorum est silua subiecta, aut in animorum aliqua permotione aut gignenda aut sedanda tollendaue tractantur. huic generi subiectae sunt cohorta tiones, obiurgationes, consolationes, miserationes omnisque ad omnem animi motum et impulsio et, si ita res feret, mitigatio. explicatis igitur his generibus ac modis disceptationum omnium nihil sane ad rem pertinet, si qua in re discrepauit ab antoni diuisione nostra partitio: eadem sunt membra in utriusque disputatione, sed paulo secus a me atque ab illo partita ac tributa. nunc ad reliqua progrediar meque ad meum munus pensumque reuocabo. nam ex illis locis, quos exposuit antonius, omnia sunt ad quaeque genera quaestionum argumenta sumenda; sed aliis generibus alii loci magis erunt apti; de quo non tam quia longum est quam quia perspicuum est, dici nihil est necesse. ornatissimae sunt igitur orationes eae, quae latissime uagantur et a priuata [et a singulari] controuersia se ad uniuersi generis uim explicandam conferunt et conuertunt, ut ei, qui audiant, natura et genere et uniuersa re cognita de singulis reis et criminibus et litibus statuere possint. hanc ad consuetudinem exercitationis uos, adulescentes, est cohortatus antonius atque a minutis angustisque concertationibus ad omnem uim uarietatemque uos disserendi traducendos putauit; qua re non est paucorum libellorum hoc munus, ut ei, qui scripserunt de dicendi ratione, arbitrantur, neque tusculani atque huius ambulationis antemeridianae aut nostrae posmeridianae sessionis; non enim solum acuenda nobis neque procudenda lingua est, sed onerandum complendumque pectus maximarum rerum et plurimarum suauitate, copia, uarietate. nostra est enim—si modo nos oratores, si in ciuium disceptationibus, si in periculis, si in deliberationibus publicis  adhibendi auctores et principes sumus—nostra est, inquam, omnis ista prudentiae doctrinaeque possessio, in quam homines quasi caducam atque uacuam abundantes otio, nobis occupatis, inuolauerunt atque etiam aut inridentes oratorem, ut ille in gorgia socrates, cauillantur aut aliquid de oratoris arte paucis praecipiunt libellis eosque rhetoricos inscribunt, quasi non illa sint propria rhetorum, quae ab eisdem de iustitia, de officio, de ciuitatibus instituendis et regendis, de omni uiuendi denique etiam de naturae ratione dicuntur. quae quoniam iam aliunde non possumus, sumenda sunt nobis ab eis ipsis, a quibus expilati sumus; dum modo illa ad hanc ciuilem scientiam, quo pertinent et quam intuentur, transferamus, neque, ut ante dixi, omnem teramus in his discendis rebus aetatem; sed cum fontis uiderimus, quos nisi qui celeriter cognorit, numquam cognoscet omnino, tum, quotienscumque opus erit, ex eis tantum, quantum res petet, hauriemus; nam neque tam est acris acies in naturis hominum et ingeniis, ut res tantas quisquam nisi monstratas possit uidere, neque tanta tamen in rebus obscuritas, ut eas non penitus acri uir ingenio cernat, si modo aspexerit. in hoc igitur tanto tam immensoque campo cum liceat oratori uagari libere atque ubicumque constiterit, consistere in suo, facile suppeditat omnis apparatus ornatusque dicendi; rerum enim copia uerborum copiam gignit; et, si est honestas in rebus ipsis, de quibus dicitur, exsistit ex re naturalis quidam splendor in uerbis. sit modo is, qui dicet aut scribet, institutus liberaliter educatione doctrinaque puerili et flagret studio et a natura adiuuetur et in uniuersorum generum infinitis disceptationibus exercitatus ornatissimos scriptores oratoresque ad cognoscendum imitandumque delegerit, ne  ille haud sane, quem ad modum uerba struat et inluminet, a magistris istis requiret; ita facile in rerum abundantia ad orationis ornamenta sine duce natura ipsa, si modo est exercitata, delabitur.' 