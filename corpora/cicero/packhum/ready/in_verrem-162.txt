uerum haec emisse te dicis. quid? illa attalica tota sicilia nominata ab eodem heio [peripetasmata] emere oblitus es? licuit eodem modo ut signa. quid enim actum est? an litteris pepercisti? uerum hominem amentem hoc  fugit: minus clarum putauit fore quod de armario quam quod de sacrario esset ablatum. at quo modo abstulit? non possum dicere planius quam ipse apud uos dixit heius. cum quaesissem num quid aliud de bonis eius peruenisset ad uerrem, respondit istum ad se misisse ut sibi mitteret agrigentum peripetasmata. quaesiui misisset<ne>; respondit, id quod necesse erat, se dicto audientem fuisse praetori, misisse. rogaui peruenissentne agrigentum; dixit peruenisse. quaesiui quem ad modum reuertissent; negauit adhuc reuertisse. risus populi atque admiratio omnium uestrum facta est. hic tibi in mentem non uenit iubere ut haec quoque referret hs  ui  milibus  d  se tibi uendidisse? metuisti ne aes alienum tibi cresceret, si hs  ui  milibus  d tibi constarent ea quae tu facile posses uendere hs ducentis milibus? fuit tanti, mihi crede; haberes quod defenderes; nemo quaereret quanti illa res esset; si modo te posses dicere emisse, facile cui uelles tuam causam et factum probares; nunc de peripetasmatis quem ad modum te expedias non habes.  quid? a phylarcho centuripino, homine locupleti ac nobili, phaleras pulcherrime factas, quae regis hieronis fuisse dicuntur, utrum tandem abstulisti an emisti? in sicilia quidem cum essem, sic a centuripinis, sic a ceteris audiebam,â€”non enim parum res erat clara: tam te has phaleras a phylarcho centuripino abstulisse dicebant quam alias item nobilis ab aristo panhormitano, quam tertias a cratippo tyndaritano. etenim si phylarchus uendidisset, non ei, posteaquam reus factus es, redditurum te promisisses. quod quia uidisti pluris scire, cogitasti, si ei reddidisses, te minus habiturum, rem nihilo minus testatam  futuram: non reddidisti. dixit phylarchus pro testimonio se, quod nosset tuum istum morbum, ut amici tui appellant, cupisse te celare de phaleris; cum abs te appellatus esset, negasse habere sese; apud alium quoque eas habuisse depositas, ne qua inuenirentur; tuam tantam fuisse sagacitatem ut eas per illum ipsum inspiceres, ubi erant depositae; tum se deprensum negare non potuisse; ita ab se inuito phaleras sublatas gratiis. 