atque in hoc genere audaciae multo etiam impudentius in decumis acestensium uersatus est; quas cum addixisset eidem illi docimo, hoc est tertiae, tritici modium  u , et accessionem ascripsisset hs  md , coegit acestensis a docimo tantundem publice accipere; id quod ex acestensium publico testimonio cognoscite. recita. < testimonium publicum. > audistis quanti decumas acceperit a docimo ciuitas, tritici modium  u  et accessionem: cognoscite nunc quanti se uendidisse rettulerit.  lex decumis uendundis c. uerre pr.  hoc nomine uidetis tritici modium  ci ↄ  ci ↄ ci ↄ de capite esse dempta, quae cum de populi romani uictu, de uectigalium neruis, de sanguine detraxisset aerari, tertiae mimae condonauit. utrum impudentius ab sociis  abstulit an turpius meretrici dedit an improbius populo romano ademit an audacius tabulas publicas commutauit? ex horum seueritate te ulla uis eripiet aut ulla largitio? non eripiet. sed si eripuerit, non intellegis haec quae iam dudum loquor ad aliam quaestionem atque ad peculatus iudicium pertinere? itaque hoc mihi reseruabo genus totum integrum: ad illam quam institui causam frumenti ac decumarum reuertar.  qui cum agros maximos et feracissimos per se ipsum, hoc est per apronium, uerrem alterum, depopularetur, ad minores ciuitates habebat alios quos tamquam canis immitteret, nequam homines et improbos, quibus aut frumentum aut pecuniam publice cogebat dari. a. ualentius est in sicilia interpres, quo iste interprete non ad linguam graecam, sed ad furta et flagitia uti solebat. fit hic interpres, homo leuis atque egens, repente decumanus; emit agri liparensis miseri atque ieiuni decumas tritici medimnis dc . liparenses uocantur; ipsi accipere decumas et numerare ualentio coguntur lucri hs  xxx . per deos immortalis, utrum tibi sumes ad defensionem, tantone minoris te decumas uendidisse ut ad medimna  dc  hs  xxx  lucri statim sua uoluntate ciuitas adderet, hoc est tritici medimnum  ii , an, cum magno decumas uendidisses, te expressisse ab inuitis liparensibus hanc pecuniam? sed quid ego ex te quaero quid defensurus sis, potius quam cognoscam ex ipsa ciuitate quid gestum sit? recita testimonium publicum liparensium, deinde quem ad modum nummi ualentio sint dati.  testimonium publicum. quo modo solutum sit, ex litteris publicis.  etiamne haec tam parua ciuitas, tam procul a manibus tuis atque a conspectu  remota, seiuncta a sicilia, in insula inculta tenuique posita, cumulata aliis tuis maioribus iniuriis, in hoc quoque frumentario genere praedae tibi et quaestui fuit? quam tu totam insulam cuidam tuorum sodalium sicut aliquod munusculum condonaras, ab hac etiam haec frumentaria lucra tamquam a mediterraneis exigebantur? itaque qui tot annis agellos suos te praetore redimere a piratis solebant, idem se ipsos a te pretio imposito redemerunt. 