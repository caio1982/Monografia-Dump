etenim, quoniam fidem magistri cognostis, cognoscite nunc discipuli aequitatem. dixi iam antea saepe numero postulatos esse ab istis duos seruos in quaestionem. tu semper, t. rosci, recusasti. quaero abs te: 'eine qui postulabant indigni erant qui impetrarent, an is te non commouebat pro quo postulabant, an res ipsa tibi iniqua uidebatur?' postulabant homines nobilissimi atque integerrimi nostrae ciuitatis quos iam antea nominaui; qui ita uixerunt talesque a populo romano putantur ut quicquid dicerent nemo esset qui non aequum putaret. postulabant autem pro homine miserrimo atque infelicissimo qui uel ipse sese in cruciatum dari cuperet, dum de patris morte quaereretur. res porro abs te eius modi postulabatur ut nihil interesset, utrum eam rem recusares an de maleficio confiterere. quae cum ita sint, quaero abs te quam ob causam recusaris. cum occiditur sex. roscius ibidem fuerunt. seruos ipsos, quod ad me attinet, neque arguo neque purgo; quod a uobis oppugnari uideo ne in quaestionem dentur, suspiciosum est; quod uero apud uos ipsos in honore tanto sunt, profecto necesse est sciant aliquid, quod si dixerint perniciosum uobis futurum sit.—in dominos quaeri de seruis iniquum est.—at non quaeritur; sex. enim roscius reus est; neque enim, cum de hoc quaeritur, <in dominos quaeritur>; uos enim dominos esse dicitis.—cum chrysogono sunt.—  ita credo; litteris eorum et urbanitate chrysogonus ducitur ut inter suos omnium deliciarum atque omnium artium puerulos ex tot elegantissimis familiis lectos uelit hos uersari, homines paene operarios, ex amerina disciplina patris familiae rusticani. non ita est profecto, iudices; non est ueri simile ut chrysogonus horum litteras adamarit aut humanitatem, non ut rei familiaris negotio diligentiam cognorit eorum et fidem. est quiddam quod occultatur; quod quo studiosius ab istis opprimitur et absconditur, eo magis eminet et apparet. quid igitur? chrysogonus suine malefici occultandi causa quaestionem de eis haberi non uolt? minime, iudices; non in omnis arbitror omnia conuenire. ego in chrysogono, quod ad me attinet, nihil eius modi suspicor; neque hoc mihi nunc primum in mentem uenit dicere. meministis me ita distribuisse initio causam: in crimen cuius tota argumentatio permissa erucio est, et in audaciam cuius partes rosciis impositae sunt. quicquid malefici, sceleris, caedis erit, proprium id rosciorum esse debebit. nimiam gratiam potentiamque chrysogoni dicimus et nobis obstare et perferri nullo modo posse et a uobis, quoniam potestas data est, non modo infirmari uerum etiam uindicari oportere. ego sic existimo, qui quaeri uelit ex eis quos constat, cum caedes facta sit, adfuisse, eum cupere uerum inueniri; qui id recuset, eum profecto, tametsi uerbo non audeat, tamen re ipsa de maleficio suo confiteri. dixi initio, iudices, nolle me plura de istorum scelere dicere quam causa postularet ac necessitas ipsa cogeret. nam et multae res adferri possunt, et una quaeque earum multis cum argumentis dici potest. uerum ego quod inuitus ac necessario facio neque diu neque diligenter facere possum. quae  praeteriri nullo modo poterant, ea leuiter, iudices, attigi, quae posita sunt in suspicionibus de quibus, si coepero dicere, pluribus uerbis sit disserendum, ea uestris ingeniis coniecturaeque committo. 