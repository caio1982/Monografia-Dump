dixerunt halaesini, catinenses, tyndaritani, hennenses, herbitenses, agyrinenses, netini, segestani: enumerare omnis non est necesse. scitis quam multi et quam multa priore actione dixerint: nunc et illi et reliqui dicent. omnes denique hoc in hac causa intellegent, hoc animo esse siculos ut, si in istum animaduersum non sit, sibi relinquendas domos ac sedes suas et ex sicilia decedendum atque adeo fugiendum esse arbitrentur. hos homines tu persuadebis ad honorem atque amplitudinem tuam pecunias maximas uoluntate sua contulisse? credo, qui te in tua ciuitate incolumem esse nollent, hi monumenta tuae formae ac nominis in suis ciuitatibus esse cupiebant. res declarabit ut cupierint. iam dudum enim mihi nimium tenuiter siculorum erga te uoluntatis argumenta colligere uideor, utrum statuas uoluerint tibi statuere an coacti sint.  de quo hoc homine auditum est umquam, quod tibi accidit, ut eius in prouincia statuae in locis publicis positae, partim etiam in aedibus sacris, per uim et per uniuersam multitudinem deicerentur? tot homines in asia nocentes, tot in africa, tot in hispania, gallia, sardinia, tot in ipsa  sicilia fuerunt: ecquo de homine hoc umquam audiuistis? nouum est, iudices, in siculis quidem et in omnibus graecis monstri simile. non crederem hoc de statuis nisi iacentis reuulsasque uidissem, propterea quod apud omnis graecos hic mos est, ut honorem hominibus habitum in monumentis eius modi non nulla religione deorum consecrari arbitrentur. itaque rhodii, qui prope soli bellum illud superius cum mithridate rege gesserint, omnisque eius copias acerrimumque impetum moenibus litoribus classibusque suis exceperint, tamen, cum ei regi inimici praeter ceteros essent, statuam eius, quae erat apud ipsos in celeberrimo urbis loco, ne tum quidem in ipsis urbis periculis attigerunt. ac forsitan uix conuenire uideretur, quem ipsum hominem cuperent euertere, eius effigiem simulacrumque seruare; sed tamen uidebam, apud eos cum essem, et religionem esse quandam in his rebus a maioribus traditam, et hoc disputari, cum statua se eius habuisse temporis rationem quo posita esset, cum homine eius quo gereret bellum atque hostis esset. uidetis igitur consuetudinem religionemque graecorum, quae monumenta hostium in bello ipso soleat defendere, eam summa in pace praetoris populi romani statuis praesidio non fuisse. tauromenitani, quorum est ciuitas foederata, homines quietissimi, qui maxime ab iniuriis nostrorum magistratuum remoti consuerant esse praesidio foederis,â€”hi tamen istius euertere statuam non dubitarunt; qua abiecta basim tamen in foro manere uoluerunt, quod grauius in istum fore putabant si scirent homines statuam eius a tauromenitanis esse deiectam quam si nullam umquam positam esse arbitra rentur. tyndaritani deiecerunt in foro et eadem de causa equum inanem reliquerunt. leontinis, misera in ciuitate atque inani, tamen istius in gymnasio statua deiecta est. nam quid ego de syracusanis loquar? quod non est proprium syracusanorum, sed et illorum et commune conuentus illius ac prope totius prouinciae. quanta illuc multitudo, quanta uis hominum conuenisse dicebatur tum cum statuae sunt illius deiectae et euersae! at quo loco! celeberrimo ac religiosissimo, ante ipsum serapim, in primo aditu uestibuloque templi. quod nisi metellus hoc tam grauiter egisset atque illam rem imperio edictoque prohibuisset, uestigium statuarum istius in tota sicilia nullum esset relictum. 