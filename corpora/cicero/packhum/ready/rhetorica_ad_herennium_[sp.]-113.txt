in his igitur generibus expolitio uersatur: de qua producti sumus, ut plura diceremus, quod non modo, cum causam dicimus, adiuuat et exornat orationem, sed multo maxime per eam exercemur ad elocutionis facultatem. quare conueniet extra causam in exercendo rationis adhibere expolitionis, in dicendo uti, cum exornabimus argumentationem, qua de re diximus in libro secundo.  commoratio est, cum in loco firmissimo, quo tota causa continetur, manetur diutius et eodem saepius reditur. hac uti maxime conuenit et id est oratoris boni maxime proprium. non enim datur auditori potestas animum de re firmissima demouendi. huic exemplum satis idoneum subici non potuit, propterea quod hic locus non est a tota causa separatus sicuti membrum aliquod, sed tamquam sanguis perfusus est per totum corpus orationis.   contentio est, per quam contraria referentur. ea est in uerborum exornationibus, ut ante docuimus, huiusmodi: 'inimicis te placabilem, amicis inexorabilem praebes.'  in sententiarum huiusmodi: 'uos huius incommodis lugetis, iste rei p. calamitate laetatur. uos uestris fortunis diffiditis, iste solus suis eo magis confidit.'  inter haec duo contentionum genera hoc interest: illud ex uerbis celeriter relatis constat; hic sententiae contrariae ex conparatione referantur oportet.  similitudo est oratio traducens ad rem quampiam aliquid ex re dispari simile. ea sumitur aut ornandi causa aut probandi aut apertius dicendi aut ante oculos ponendi. et quomodo quattuor de causis sumitur, item quattuor modis dicitur: per contrarium, per negationem, per conlationem, per breuitatem. ad unam quamque sumendae causam similitudinis adcommodabimus singulos modos pronuntiandi. 