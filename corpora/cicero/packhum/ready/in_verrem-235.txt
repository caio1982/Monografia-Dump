hic tu etiam dicere audebis, 'est in iudicibus ille familiaris meus, est paternus amicus ille.' non ut quisque maxime est quicum tibi aliquid sit, ita te in huiusce modi crimine maxime eius pudet? 'paternus amicus est.' ipse pater si iudicaret, per deos immortalis, quid facere posset? cum tibi haec diceret, 'tu in prouincia populi romani praetor, cum tibi maritimum bellum esset administrandum, mamertinis ex foedere quam deberent nauem per triennium remisisti, tibi apud eosdem priuata nauis oneraria maxima publice est aedificata, tu a ciuitatibus pecunias classis nomine coegisti, tu pretio remiges dimisisti, tu, nauis cum esset ab quaestore et ab legato capta praedonum, archipiratam ab oculis omnium remouisti, tu, qui ciues romani esse dicerentur, qui a multis cognoscerentur, securi ferire potuisti, tu tuam domum piratas abducere, tu in iudicium archipiratam domo producere ausus es, tu in prouincia tam splendida, tu apud socios fidelissimos, ciuis romanos honestissimos, in metu periculoque prouinciae dies continuos compluris in litore conuiuiisque iacuisti, te per eos dies nemo tuae domi conuenire, nemo in foro uidere potuit, tu sociorum atque amicorum ad ea conuiuia matres familias adhibuisti, tu inter eius modi mulieres praetextatum tuum filium, nepotem meum, conlocauisti, ut aetati maxime lubricae atque incertae exempla nequitiae parentis uita praeberet, tu praetor in prouincia cum tunica pallioque purpureo uisus es, tu propter amorem libidinemque tuam imperium nauium legato populi romani ademisti, syracusano tradidisti, tui milites in prouincia sicilia frugibus frumentoque caruerunt, tua luxurie atque auaritia classis populi romani a praedoni bus capta et incensa est; post syracusas conditas quem in portum numquam hostis accesserat, in eo te praetore primum piratae nauigauerunt; neque haec tot et tanta dedecora dissimulatione tua neque obliuione hominum ac taciturnitate tegere uoluisti, sed etiam nauium praefectos sine ulla causa de complexu parentum suorum, hospitum tuorum, ad mortem cruciatumque rapuisti, neque te in parentum luctu atque lacrimis mei nominis commemoratio mitigauit; tibi hominum innocentium sanguis non modo uoluptati sed etiam quaestui fuit!'â€”haec si tibi tuus parens diceret, posses ab eo ueniam petere, posses ut tibi ignosceret postulare? 