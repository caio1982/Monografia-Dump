non multo post ep .   6.3 m. cicero s. d. a. torquato noui quod ad te scriberem nihil erat et tamen, si quid esset, sciebam te a tuis certiorem fieri solere. de futuris autem rebus etsi semper difficile est dicere, tamen interdum coniectura possis propius accedere cum est res eius modi cuius exitus prouideri possit. nunc tantum uidemur intel legere, non diuturnum bellum; etsi id ipsum non nullis uidetur secus. equidem, cum haec scribebam, aliquid iam actum putabam; [non quo] sed quid, difficilis erat coniectura. nam cum omnis belli mars communis et cum semper incerti exitus proeliorum sunt, tum hoc tempore ita magnae utrimque copiae, ita paratae ad depugnandum esse dicuntur ut, utercumque uicerit, non sit mirum futurum. illa in dies singulos magis magisque opinio hominum confirmatur, etiam si inter causas armorum aliquantum intersit, tamen inter uictorias non multum interfuturum. alteros prope modum iam sumus experti, de altero nemo est quin cogitet quam sit metuendus iratus uictor armatus.  hoc loco si uideor augere dolorem tuum quem consolando leuare debe<b>am, fateor me communium malorum consolationem nullam inuenire praeter illam, quae tamen, si possis eam suscipere, maxima est quaque ego cottidie magis utor, conscientiam rectae uoluntatis maximam consolationem esse rerum incommodarum nec esse ullum magnum malum praeter culpam. a qua quoniam tantum absumus ut etiam optime senserimus euentusque magis nostri consili quam consilium reprehendatur et quoniam praestitimus quod debuimus, moderate quod euenit feramus. sed hoc mihi tamen non sumo ut te consoler de communibus miseriis, quae ad consolandum maioris ingeni et ad ferendum singularis uirtutis indigent; illud cuiuis facile est docere, cur praecipue tu dolere nihil debeas. eius enim qui tardior in te leuando fuit quam fore putaremus non est mihi dubia de tua salute sententia, de illis autem non arbitror te exspectare quid sentiam.  reliquum est ut te angat quod absis a tuis tam diu, res molesta, praesertim ab iis pueris quibus nihil potest esse festiuius; sed, ut ad te scripsi antea, tempus est huius modi  ut suam quisque condicionem miserrimam putet et, ubi quisque sit, ibi esse minime uelit. equidem nos qui romae sumus miserrimos esse duco, non solum quod in malis omnibus acerbius est uidere quam audire sed etiam quod ad omnis casus subitorum periculorum magis obiecti sumus quam si abessemus.  etsi me ipsum consolatorem tuum non tantum litterae, quibus semper studui, quantum longinquitas temporis mitigauit. quanto fuerim dolore meministi. in quo prima illa consolatio est, uidisse me plus quam ceteros cum cupiebam quamuis iniqua condicione pacem. quod etsi casu, non diuinatione mea, factum est, tamen in hac inani prudentiae laude delector. deinde, quod mihi ad consolationem commune tecum est, si iam uocer ad exitum uitae, non ab ea re publica auellar qua carendum esse doleam, praesertim cum id sine ullo sensu futurum sit. adiuuat <et>iam aetas et acta iam uita, quae cum cursu suo bene confecto delectat tum uetat in eo uim timere quo nos iam natura ipsa paene perduxerit. postremo is uir uel etiam ii uiri hoc bello occiderunt ut impudentia uideatur eandem fortunam, si res cogat, recusare. equidem mihi omnia propono, nec ullum est tantum malum quod non putem impendere. sed cum plus in metuendo mali sit quam in ipso illo quod timetur, desino, praesertim cum id impendeat in quo non modo dolor nullus uerum finis etiam doloris futurus sit.  sed haec satis multa, uel plura potius quam necesse fuit; facit autem non loquacitas mea sed beneuolentia longiores epistulas.  seruium discessisse athenis moleste tuli. non enim dubito quin magnae tibi leuationi solitus sit esse cottidianus congressus et sermo cum familiarissimi hominis tum optimi et prudentissimi uiri. tu uelim te, ut debes et soles, tua uirtute  sustentes. ego quae te uelle quaeque ad te et ad tuos pertinere arbitrabor omnia studiose diligenterque curabo. quae cum faciam, beneuolentiam tuam erga me imitabor, merita non adsequar.  uale.