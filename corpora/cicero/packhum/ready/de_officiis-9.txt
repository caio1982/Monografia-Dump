regalis sane et digna aeacidarum genere sententia.  atque etiam si quid singuli temporibus adducti hosti promiserunt, est in eo ipso fides conseruanda, ut primo punico bello regulus captus a poenis, cum de captiuis commutandis romam missus esset iurassetque se rediturum, primum, ut uenit, captiuos reddendos in senatu non censuit, deinde, cum retineretur a propinquis et ab amicis, ad supplicium redire maluit quam fidem hosti datam fallere. [¹⁷secundo autem punico bello post cannensem pugnam quos decem han nibal romam misit astrictos iure iurando se redituros esse nisi de redimendis is, qui capti erant, impetrassent, eos omnes censores, quoad quisque eorum uixit, quod peierassent in aerariis reliquerunt, nec minus illum, qui iure iurando fraude culpam inuenerat. cum enim permissu hannibalis exisset e castris, rediit paulo post, quod se oblitum nescio quid diceret; deinde egressus e castris iure iurando se solutum putabat, et erat uerbis, re non erat.]¹⁷ semper autem in fide quid senseris, non quid dixeris, cogitandum est. [¹⁷maximum autem exemplum est iustitiae in hostem a maioribus nostris constitutum, cum a pyrrho perfuga senatui est pollicitus se uenenum regi daturum et eum necaturum. senatus et c. fabricius eum pyrrho dedit. ita ne hostis quidem et potentis et bellum ultro inferentis interitum cum scelere adprobauit.]¹⁷ ac de bellicis quidem officiis satis dictum est. meminerimus autem etiam aduersus infimos iustitiam esse seruandam. est autem infima condicio et fortuna seruorum, quibus non male praecipiunt, qui ita iubent uti, ut mercennariis, operam exigendam, iusta praebenda. cum autem duobus modis, id est aut ui aut fraude, fiat iniuria, fraus quasi uulpeculae, uis leonis uidetur; utrumque homine alienissimum, sed fraus odio digna maiore. totius autem iniustitiae nulla capitalior quam eorum, qui tum, cum maxime fallunt, id agunt, ut uiri boni esse uideantur. de iustitia satis dictum.  