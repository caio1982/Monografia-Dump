satis multa de auctoribus. quamquam ex me quaesieras, nonne putarem post illos ueteres tot saeculis inueniri uerum potuisse tot ingeniis tantisque studiis quaerentibus. quid inuentum sit paulo post uidero, te ipso quidem iudice. arcesilan uero non obtrectandi causa cum zenone pugnauisse sed uerum inuenire uoluisse sic intellegitur. nemo umquam superiorum non modo expresserat sed ne dixerat quidem posse hominem nihil opinari, nec solum posse sed ita necesse esse sapienti. uisa est arcesilae cum uera sententia tum honesta et digna sapienti; quaesiuit de zenone fortasse quid futurum esset si nec percipere quicquam posset sapiens nec opinari sapientis esset. ille credo nihil opinaturum, quoniam esset quod percipi posset. quid ergo id esset. "uisum" credo. "quale igitur uisum?" tum illum ita definisse: ex eo quod esset sicut esset inpressum et signatum et effictum. post requisitum etiamne si eius modi esset uisum uerum quale uel falsum. hic zenonem uidisse acute nullum esse uisum quod percipi posset, si id tale esset ab eo quod est cuius modi ab eo quod non est posset esse. recte consensit arcesilas ad definitionem additum, neque enim falsum percipi posse neque uerum si esset tale quale uel falsum; incubuit autem in eas disputationes ut doceret nullum  tale esse uisum a uero ut non eiusdem modi etiam a falso possit esse. haec est una contentio quae adhuc permanserit. nam illud, nulli rei adsensurum esse sapientem, nihil ad hanc controuersiam pertinebat. licebat enim "nihil percipere et tamen opinari"; quod a carneade dicitur probatum: equidem clitomacho plus quam philoni aut metrodoro credens hoc magis ab eo disputatum quam probatum puto. 