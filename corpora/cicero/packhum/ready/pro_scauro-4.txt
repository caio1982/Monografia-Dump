en quibus familiis quam foedis, quam contaminatis, quam turpibus datis hanc familiam, iudices. en quibus testibus commoti, de quo homine, de quo genere, de quo nomine sententias feratis, obliuiscendum uobis putatis? matrum in  liberos, uirorum in uxores scelera cernitis, crudelitate mixtas libidines uidetis immanis; duorum maximorum criminum auctores, quibus criminibus haec tota apud ignaros aut inuidos infamata causa est, omni facinore et flagitio deformatos habetis.  num igitur in his criminibus, iudices, residet etiam aliqua suspicio? non perpurgata sunt, non refutata, non fracta? qui igitur id factum est? quia dedisti mihi, triari, quod diluerem, in quo argumentarer, de quo disputarem; quia genus eius modi fuit criminum quod non totum penderet ex teste, sed quod ponderaret iudex ipse per sese. neque uero, iudices, quicquam aliud in ignoto teste facere debemus nisi ut argumento, coniectura, suspicione rerum ipsarum uim naturamque quaeramus. etenim testis non modo afer aut sardus sane, si ita se isti malunt nominari, sed quiuis etiam elegantior ac religiosior impelli, deterreri, fingi, flecti potest; dominus est ipse uoluntatis suae, in quo est impunita men<tien>di licen<t>i<a>. argumentum uero, quod quidem est proprium rei—neque enim ullum aliud argumentum uere uocari potest—rerum uox est, naturae uestigium, ueritatis nota; id qualecumque est, maneat immutabile necesse est; non enim fingitur ab oratore, sed sumitur. qua re, in eo genere accusationis si uincerer, succumberem et cederem; uincerer enim re, uincerer causa, uincerer ueritate. agmen tu mihi inducas sardorum et cateruas et me non criminibus urgere, sed afrorum fremitu terrere conere? non potero equidem disputare, sed ad horum fidem et mansuetudinem con<fug>ere, <a>d ius iu<randum iudicum, ad> populi romani <aeq>uitatem, qui hanc familiam in hac urbe principem  uoluit esse, deorum immortalium numen implorare potero, qui semper exstiterunt huic generi nominique fautores. 