xiii kal oct ui non oct  44  romae cicero cassio s. uehementer laetor tibi probari sententiam et orationem meam. qua si saepius uti liceret, nihil esset negoti libertatem et rem publicam reciperare. sed homo amens et perditus multoque nequior quam ille ipse quem tu nequissimum occisum esse dixisti caedis initium quaerit nullamque aliam ob causam me auctorem fuisse caesaris interficiendi criminatur nisi ut in me ueterani incitentur; quod ego periculum non extimesco, modo uestri facti gloriam cum mea laude communicet. ita nec pisoni, qui in eum primus inuectus est nullo adsentiente, nec mihi, qui idem tricensimo post die feci, nec p. seruilio, qui me est consecutus, tuto in senatum uenire licet. caedem enim gladiator quaerit eiusque initium a. d. xiii kal. oct. a me se facturum putauit; ad quem paratus uenerat, cum in uilla metelli compluris dies commentatus esset. quae autem in lustris et in uino commentatio potuit esse? itaque omnibus est uisus, ut ad te antea scripsi, uomere suo more, non dicere.  qua re, quod scribis te confidere auctoritate et eloquentia nostra aliquid profici posse, non nihil ut in tantis malis est profectum. intellegit enim populus romanus tris esse consularis qui, quia de re publica bene senserint, libere locuti sint, tuto in senatum uenire non possint. nec est praeterea quod quicquam exspectes. tuus enim necessarius adfinitate noua delectatur, itaque iam non est studiosus ludorum infinitoque fratris tui plausu dirumpitur. alter item adfinis  nouis commentariis caesaris delenitus est. sed haec tolerabilia, illud non ferendum, quod est qui uestro anno filium suum consulem futurum putet ob eamque causam se huic latroni deseruire prae se ferat. nam l. cotta, familiaris meus, fatali quadam desperatione, ut ait, minus in senatum uenit; l. caesar, optimus et fortissimus ciuis, ualetudine impeditur; ser. sulpicius, et summa auctoritate et optime sentiens, non adest. reliquos exceptis designatisâ€”ignosce mihi, sed non numero consularis. habes auctores consili publici. qui numerus etiam bonis rebus exiguus esset, quid censes perditis?  qua re spes est omnis in uobis. qui si idcirco abestis ut sitis in tuto, ne in uobis quidem; sin aliquid dignum uestra gloria cogitatis, uelim saluis nobis, sin id minus, res tamen publica per uos breui tempore ius suum reciperabit.  ego tuis neque desum neque deero. qui siue ad me referent <siue non referent>, mea tamen tibi beneuolentia fidesque praestabitur.  uale.