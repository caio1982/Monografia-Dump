sed quia non satis alicui uidebitur dilucide demonstratum, nisi quid ex ciuili causarum genere exempli subiecerimus, uidetur eiusmodi quoque utendum exemplo, non quo praeceptio differat aut aliter hoc in sermone atque in dicendo sit utendum, sed ut eorum uoluntati satis fiat, qui id, quod aliquo in loco uiderunt, alio in loco, nisi monstratum est, nequeunt cognoscere. ergo in hac causa, quae apud graecos est peruagata, cum epaminondas, thebanorum imperator, * quod ei, qui sibi ex lege praetor successerat, exercitum non tradidit et, cum paucos ipse dies contra legem exercitum tenuisset, lacedaemonios funditus uicit, poterit accu sator argumentatione uti per inductionem, cum scriptum legis contra sententiam defendat, ad hunc modum: 'si, iudices, id, quod epaminondas ait legis scriptorem sensisse, adscribat ad legem et addat hanc exceptionem:  extra quam si quis rei publicae causa exercitum non tradiderit , patiemini? non opinor. quid, si uosmet ipsi, quod a uestra religione et a sapientia remotissimum est, istius honoris causa hanc eandem exceptionem iniussu populi ad legem adscribi iubeatis, populus thebanus id patieturne fieri? profecto non patietur. quod ergo adscribi ad legem nefas est, id sequi, quasi adscriptum sit, rectum uobis uideatur? noui uestram intellegentiam; non potest ita uideri, iudices. quodsi litteris corrigi neque ab illo neque a uobis scriptoris uoluntas potest, uidete, ne multo indignius sit id re et iudicio uestro mutari, quod ne uerbo quidem commutari potest.'  ac de inductione quidem satis in praesentia dictum uidetur. nunc deinceps ratiocinationis uim et naturam consideremus. 