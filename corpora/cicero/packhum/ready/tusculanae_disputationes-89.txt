et ut turpes sunt, qui ecferunt se laetitia tum cum fruuntur ueneriis uoluptatibus, sic flagitiosi, qui eas inflammato animo concupiscunt. totus uero iste, qui uolgo appellatur amor—nec hercule inuenio, quo nomine alio possit appellari—, tantae leuitatis est, ut nihil uideam quod putem conferendum. quem caecilius 'deum qui non summum putet, aut stultum aut rerum esse imperitum' existumat, 'cui ín manu sit, quem ésse dementém uelit, quem sápere, quem sanári, quem in morbum ínici, . . . . . . . . . . . . . . . . . . . quem cóntra amari, quem éxpeti, quem arcéssier.' o praeclaram emendatricem uitae poëticam, quae amorem flagitii et leuitatis auctorem in concilio deorum  conlocandum putet! de comoedia loquor, quae, si haec flagitia non probaremus, nulla esset omnino; quid ait ex tragoedia princeps ille argonautarum? 'tú me amoris mágis quam honoris séruauisti grátia.' quid ergo? hic amor medeae quanta miseriarum excitauit incendia! atque ea tamen apud alium poëtam patri dicere audet se 'coniugem' habuisse 'illum, amor quem dederat, qui plus pollet potiorque est patre.' sed poëtas ludere sinamus, quorum fabulis in hoc flagitio uersari ipsum uidemus iouem: ad magistros uirtutis philosophos ueniamus, qui amorem negant stupri esse et in eo litigant cum epicuro non multum, ut opinio mea fert, mentiente. quis est enim iste amor amicitiae? cur neque deformem adulescentem quisquam amat neque formosum senem? mihi quidem haec in graecorum gymnasiis nata consuetudo uidetur, in quibus isti liberi et concessi sunt amores. bene ergo ennius: 'flágiti princípium est nudare ínter ciuis córpora.' qui ut sint, quod fieri posse uideo, pudici, solliciti tamen et anxii sunt, eoque magis, quod se ipsi continent et coërcent. atque, ut muliebris amores omittam, quibus maiorem licentiam natura concessit, quis aut de ganymedi raptu dubitat, quid poëtae uelint, aut non intellegit, quid apud euripidem et loquatur et cupiat laius? quid denique homines doctissimi et summi poëtae de se ipsis et carminibus edunt et cantibus? fortis uir in sua re p. cognitus quae de iuuenum amore scribit alcaeus! nam anacreontis quidem tota poësis est amatoria. maxume uero omnium flagrasse amore reginum  ibycum apparet ex scriptis. atque horum omnium lubidinosos esse amores uidemus: philosophi sumus exorti, et auctore quidem nostro platone, quem non iniuria dicaearchus accusat, qui amori auctoritatem tribueremus. stoici uero et sapientem amaturum esse dicunt et amorem ipsum 'conatum amicitiae faciendae ex pulchritudinis specie' definiunt. qui si quis est in rerum natura sine sollicitudine, sine desiderio, sine cura, sine suspirio, sit sane; uacat enim omni libidine; haec autem de libidine oratio est. sin autem est aliquis amor, ut est certe, qui nihil absit aut non multum ab insania, qualis in leucadia est: 'si quidem sit quisquam deus, cui ego sim curae'—at id erat deis omnibus curandum, quem ad modum hic frueretur uoluptate amatoria! 'heu me infelicem!'—nihil uerius. probe et ille: 'sanusne es, qui temere lamentare?' sic insanus uidetur etiam suis. at quas tragoedias efficit! 'te, apóllo sancte, fér opem, teque, amnípotens  neptune, ínuoco, uosque ádeo, uenti!' mundum totum se ad amorem suum subleuandum conuersurum putat, uenerem unam excludit ut iniquam: 'nam quid ego te appellem, uenus?' eam prae lubidine negat curare quicquam: quasi uero ipse non propter lubidinem tanta flagitia et faciat et dicat. —sic igitur adfecto haec adhibenda curatio est, ut et illud quod cupiat ostendatur quam leue, quam contemnendum, quam nihili sit omnino, quam facile uel aliunde uel alio modo perfici uel omnino neglegi  possit; abducendus etiam est non numquam ad alia studia sollicitudines curas negotia, loci denique mutatione tamquam aegroti non conualescentes saepe curandus est; etiam nouo quidam amore ueterem amorem tamquam clauo clauum eiciendum putant; maxume autem admonendus <est>, quantus sit furor amoris. omnibus enim ex animi perturbationibus est profecto nulla uehementior, ut, si iam ipsa illa accusare nolis, stupra dico et corruptelas et adulteria, incesta denique, quorum omnium accusabilis est turpitudo,—sed ut haec omittas, perturbatio ipsa mentis in amore foeda per se est. nam ut illa praeteream, quae sunt furoris, haec ipsa per sese quam habent leuitatem, quae uidentur esse mediocria, iniúriae suspíciones ínimicitiae indútiae bellúm pax rursum! incérta haec si tu póstules ratióne certa fácere, nihilo plús agas, quam sí des operam, ut cúm ratione insánias. haec inconstantia mutabilitasque mentis quem non ipsa prauitate deterreat? est etiam illud, quod in omni perturbatione dicitur, demonstrandum, nullam esse nisi opinabilem, nisi iudicio susceptam, nisi uoluntariam. etenim si naturalis amor esset, et amarent omnes et semper amarent et idem amarent, neque alium pudor, alium cogitatio, alium satietas deterreret. 