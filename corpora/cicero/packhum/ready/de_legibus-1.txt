 atticus  non dubito id quidem. sed hoc iam non ex te, quinte, quaero, uerum ex ipso poeta, tuine uersus hanc quercum seuerint, an ita factum de mario, ut scribis, acceperis.   marcus  respondebo tibi equidem, sed non ante quam mihi tu ipse responderis, attice, certen <non> longe a tuis aedibus inambulans post excessum suum romulus proculo iulio dixerit se deum esse et quirinum uocari templumque sibi dedicari in eo loco iusserit, et uerumne sit <ut> athenis non longe item a tua illa antiqua domo orithyiam aquilo sustulerit; sic enim est traditum.   atticus  quorsum tandem aut cur ista quaeris?   marcus  nihil sane, nisi ne nimis diligenter inquiras in ea quae isto modo memoriae sint prodita.   atticus  atqui multa quaeruntur in mario fictane an uera sint, et a nonnullis quod et in recenti  memoria et in arpinati homine uers<atur>, ueritas a te postulatur.   marcus  et mehercule ego me cupio non mendacem putari, sed tamen nonnulli isti, tite noster, faciunt imperite, qui in isto periculo non ut a poeta sed ut a teste ueritatem exigant, nec dubito quin idem et cum egeria conlocutum numam et ab aquila tarquinio apicem impositum putent.   quintus  intellego te, frater, alias in historia leges obseruandas putare, alias in poemate.   marcus  quippe cum in illa ad ueritatem, quinte, <quaeque> referantur, in hoc ad delectationem pleraque; quamquam et apud herodotum patrem historiae et apud theopompum sunt innumerabiles fabulae. 