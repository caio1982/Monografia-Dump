haec deus is, qui erat, de aliquando futuro deo cogitans leuem illum effecit et undique aequabilem et a medio ad summum parem et perfectum atque absolutum ex absolutis atque perfectis. animum autem ut in eo medio conlocauit, ita per totum tetendit; deinde eum circumdedit corpore et uestiuit extrinsecus caeloque soliuago et uolubili et in orbem incitato conplexus est, quod secum ipsum propter uirtutem facile esse posset nec desideraret alterum satis sibi ipsum notum et familiare. sic deus ille aeternus hunc perfecte beatum deum procreauit. sed animum haud ita, ut modo locuti sumus, tum denique, cum corpus ei effecisset, inchoauit; neque enim esset rectum minori parere maiorem; sed nos multa inconsiderate ac temere dicimus. deus autem et ortu et uirtute antiquiorem genuit animum eumque ut dominum atque imperantem oboedienti praefecit corpori, idque molitus tali quodam est modo: ex ea materia, quae indiuidua est et quae semper unius modi suique similis, et ex ea, quae in corporibus diuidua gignitur, tertium materiae genus ex duobus in medium admiscuit, quod esset eiusdem naturae et quod alterius, idque interiecit inter indiuiduum atque id, quod diuiduum esset in corpore. ea cum tria sumpsisset, in unam speciem temperauit naturamque illam, quam alterius diximus, ui cum eadem coniunxit fugientem et eius copulationis alienam; quae permiscens cum materia cum ex tribus effecisset unum, id ipsum in ea, quae decuit, membra partitus est. iam partis singulas ex eodem et ex altero et ex materia temperauit. fuit autem talis illa partitio: unam principio partem detraxit ex toto, secundam autem primae partis duplam, deinde tertiam, quae esset secundae sesquialtera, primae tripla, deinde quartam, quae secundae dupla esset, quintam inde, quae tertiae tripla, tum sextam octuplam primae, postremo septimam, quae septem et uiginti partibus antecederet primae. deinde instituit dupla et tripla  interualla explere partis rursus ex toto desecans; quas <in> interuallis ita locabat, ut in singulis essent bina media (uix enim audeo dicere medietates, quas graeci μεσότητας appellant; sed quasi ita dixerim, intellegatur; erit enim planius), earum alteram eadem parte praestantem extremis eademque superatam, alteram pari numero praestantem extremis parique superatam. sesquialteris autem interuallis et sesquitertiis et sesquioctauis sumptis ex his conligationibus in primis interuallis sesquioctauo interuallo sesquitertia omnia explebat, cum particulam singulorum relinqueret. eius autem particulae interuallo relicto habebat <numerus ad> numerum eandem proportionem conparationem<que> in extremis, quam habent ducenta quinquaginta <sex> cum ducentis quadraginta tribus, atque ita permixtum illud, ex quo haec secuit, iam omne consumpserat. hanc igitur omnem coniunctionem duplicem in longitudinem diffidit mediaeque accommodans mediam quasi decussauit, deinde in orbem intorsit, ut et ipsae secum et inter se ex commissura, quae e regione esset, iungerentur, eoque motu, cuius orbis semper in eodem erat eodemque modo ciebatur, undique est eas circumplexus. atque ita cum alterum esset exteriorem, <alterum interiorem> amplexus orbem, illum eiusdem naturae, hunc alterius notauit eamque, quae erat eiusdem, detorsit a latere in dexteram partem, hanc autem citimam a mediana linea direxit ad laeuam, sed principatum dedit superiori, quam solam indiuiduam reliquit. interiorem autem cum in sex partis diuisisset, septem orbis dispares duplo et triplo interuallo moueri iussit contrariis inter se cursibus. eorum autem trium fecit pares celeritates, sed quattuor et inter se dispares et dissimilis trium reliquorum. 