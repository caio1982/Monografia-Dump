51  uel  50  in cilicia cicero thermo pro pr. s. cluuius puteolanus ualde me obseruat ualdeque est mihi familiaris. is ita sibi persuadet, quod in tua prouincia negoti habeat, nisi te prouinciam obtinente meis commendationibus confecerit, id se in perditis et desperatis habiturum. nunc, quoniam mihi ab amico officiosissimo tantum oneris imponitur, ego quoque tibi imponam pro tuis in me summis officiis, ita tamen ut tibi nolim molestus esse.  mylasis et alabandis pecuniam cluuio debent. dixerat mihi euthydemus, cum ephesi essem, se curaturum ut ecdici mylasii romam mitterentur. id factum non est. legatos audio missos esse, sed malo ecdicos, ut aliquid confici possit. quare  peto a te ut et eos et alabandis iubeas ecdicos romam mittere. praeterea philocles alabandensis hypothecas cluuio dedit. eae commissae sunt. uelim cures ut aut de hypothecis decedat easque procuratoribus cluui tradat aut pecuniam soluat; praeterea heracleotae et bargyl<i>etae, qui item debent, aut pecuniam soluant aut fructibus suis satis faciant. caunii praeterea debent, sed aiunt se depositam pecuniam habuisse. id uelim cognoscas et, si intellexeris eos neque ex edicto neque ex decreto depositam habuisse, des operam ut usurae cluuio instituto tuo conseruentur.  his de rebus eo magis laboro quod agitur res cn. pompei etiam, nostri necessari, et quod is magis etiam mihi laborare uidetur quam ipse cluuius; cui satis factum esse a nobis ualde uolo. his de rebus te uehementer etiam atque etiam rogo.