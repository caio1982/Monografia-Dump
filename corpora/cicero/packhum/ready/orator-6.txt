referamus igitur nos ad eum quem uolumus inchoandum et eadem <illa> eloquentia informandum quam in nullo cognouit antonius. magnum opus omnino et arduum, brute, conamur; sed nihil difficile amanti puto. amo autem et semper amaui ingenium studia mores tuos. incendor porro cotidie magis non desiderio solum quo quidem conficior, congressus nostros, consuetudinem uictus, doctissimos sermones requirens tuos, sed etiam admirabili fama uirtutum incredibilium quae specie dispares prudentia coniunguntur. quid enim tam distans quam a seueritate comitas? quis tamen unquam te aut sanctior est habitus aut dulcior? quid tam difficile quam in plurimorum controuersiis diiudicandis ab omnibus diligi? consequeris tamen, ut eos ipsos quos contra statuas aequos placatosque dimittas. itaque efficis ut, cum gratiae causa nihil facias, omnia tamen sint grata quae facis. ergo omnibus <perterritis> terris una gallia communi non ardet incendio, in qua frueris ipse te, tanquam in italiae luce cognosceris uersarisque in optumorum ciuium uel flore uel robore. iam quantum illud est quod in maxumis occupationibus nunquam intermittis studia doctrinae, semper aut ipse scribis aliquid aut me uocas ad scribendum. itaque hoc sum aggressus statim catone absoluto, quem ipsum nunquam attigissem tempora timens inimica uirtuti, nisi tibi hortanti et illius  memoriam mihi caram excitanti non parere nefas esse duxissem. sed testificor me a te rogatum et recusantem haec scribere esse ausum. uolo enim mihi tecum commune esse crimen, ut, si sustinere tantam quaestionem non potuero, iniusti oneris impositi tua culpa sit, mea recepti; in quo tamen iudicii nostri errorem laus tibi dati muneris compensabit. 