xi (?)  kal .  sept .   45  in tusculano m. cicero s. d. m. fabio gallo amoris quidem tui, quoquo me uerti, uestigia, uel proxime de tigellio; sensi enim ex litteris tuis ualde te laborasse. amo igitur uoluntatem. sed pauca de re. cipius, opinor, olim 'non omnibus dormio.' sic ego non omnibus, mi galle, seruio. etsi quae est haec seruitus? olim, cum regnare existimabamur, non tam ab ullis quam hoc tempore obseruor a familiarissimis caesaris omnibus praeter istum. id ego in lucris pono, non ferre hominem pestilentiorem patria sua,  eumque addictum iam tum puto esse calui licini hipponacteo praeconio.  at uide quid suscenseat. phameae causam receperam, ipsius quidem causa; erat enim mihi sane familiaris. is ad me uenit dixitque iudicem sibi operam dare constituisse eo ipso die quo de p. sestio in consilium iri necesse erat. respondi nullo modo me facere posse; quem uellet alium diem si sumpsisset, me ei non defuturum. ille autem, qui sciret se nepotem bellum tibicinem habere et sat bonum unctorem, discessit a me, ut mi uidebatur, iratior. habes 'sardos uenalis, alium alio nequiorem'. cognosti meam causam et istius salaconis iniquitatem.  'catonem' tuum mihi mitte; cupio enim legere. me adhuc non legisse turpe utrique nostrum est.