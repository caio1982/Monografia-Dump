habet in se quendam leporem superioris cuiusque crebra repetitio uerbi, quae propria est huius exornationis.  definitio est, quae rei alicuius proprias amplectitur potestates breuiter et absolute, hoc modo: 'maiestas rei p. est, in qua continetur dignitas et amplitudo ciuitatis.' item: 'iniuriae sunt, quae aut pulsatione corpus aut conuicio auris aut aliqua turpitudine uitam cuiuspiam uiolant.' item: 'non est ista diligentia, set auaritia, ideo quod diligentia est accurata conseruatio suorum, auaritia iniuriosa adpetitio alienorum.' item: 'non est ista fortitudo, sed temeritas, propterea quod fortitudo est contemptio laboris et periculi cum ratione utilitatis et conpensatione commodorum, te meritas est cum inconsiderata dolorum perpessione gladiatoria periculorum susceptio.'  haec ideo commoda putatur exornatio, quod omnem rei cuiuspiam uim et potestatem ita dilucide proponit et explicat breuiter, ut neque pluribus uerbis oportuisse dici uideatur neque breuius potuisse dici putetur.  transitio uocatur, quae cum ostendit breuiter, quid dictum sit, proponit item breui, quid consequatur, hoc pacto: 'modo in patriam cuiusmodi fuerit, habetis: nunc in parentes qualis extiterit, considerate.' item: 'mea in istum beneficia cognoscitis; nunc, quomodo iste mihi gratiam retulerit, accipite.'  proficit haec aliquantum exornatio ad duas res: nam et quid dixerit commonet et ad reliqum conparat auditorem. 