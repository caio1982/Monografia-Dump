nihilne igitur prodest oratori iuris ciuilis scientia? non possum negare prodesse ullam scientiam, ei praesertim, cuius eloquentia copia rerum debeat esse ornata; sed multa et magna et difficilia sunt ea, quae sunt oratori necessaria, ut eius industriam in plura studia distrahere nolim. quis neget opus esse oratori in hoc oratorio motu statuque rosci gestum et uenustatem? tamen nemo suaserit studiosis dicendi adulescentibus in gestu discendo histrionum more  elaborare. quid est oratori tam necessarium quam uox? tamen me auctore nemo dicendi studiosus graecorum more tragoedorum uoci seruiet, qui et annos compluris sedentes declamitant et cotidie, ante quam pronuntient, uocem cubantes sensim excitant eandemque, cum egerunt, sedentes ab acutissimo sono usque ad grauissimum sonum recipiunt et quasi quodam modo conligunt. hoc nos si facere uelimus, ante condemnentur ei, quorum causas receperimus, quam totiens, quotiens praescribitur, paeanem aut hymnum recitarimus. quod si in gestu, qui multum oratorem adiuuat, et in uoce, quae una maxime eloquentiam uel commendat uel sustinet, elaborare nobis non licet ac tantum in utroque adsequi possumus, quantum in hac acie cotidiani muneris spati nobis datur, quanto minus est ad iuris ciuilis perdiscendi occupationem descendendum? quod et summatim percipi sine doctrina potest et hanc habet ab illis rebus dissimilitudinem, quod uox et gestus subito sumi et aliunde adripi non potest, iuris utilitas ad quamque causam quamuis repente uel a peritis uel de libris depromi potest. itaque illi disertissimi homines ministros habent in causis iuris peritos, cum ipsi sint <im>peritissimi, ei qui, ut abs te paulo ante dictum est, pragmatici uocantur; in quo nostri omnino melius multo, quod clarissimorum hominum auctoritate leges et iura tecta esse uoluerunt. sed tamen non fugisset hoc graecos homines, si ita necesse esse arbitrati essent, oratorem ipsum erudire <in> iure ciuili, non ei pragmaticum adiutorem dare. nam quod dicis senectutem a solitudine uindicari iuris ciuilis scientia, fortasse etiam pecuniae magnitudine; sed nos non quid nobis utile, uerum quid oratori necessarium sit, quaerimus. quamquam, quoniam multa ad oratoris similitudinem ab  uno artifice sumimus, solet idem roscius dicere se, quo plus sibi aetatis accederet, eo tardiores tibicinis modos et cantus remissiores esse facturum. quod si ille astrictus certa quadam numerorum moderatione et pedum tamen aliquid ad requiem senectutis excogitat, quanto facilius nos non laxare modos, sed totos mutare possumus? neque enim hoc te, crasse, fallit, quam multa sint et quam uaria genera dicendi, id quod haud sciam an tu primus ostenderis, qui iam diu multo dicis remissius et lenius quam solebas; neque minus haec tamen tua grauissimi sermonis lenitas, quam illa summa uis et contentio probatur: multique oratores fuerunt, ut illum scipionem audimus et laelium, qui omnia sermone conficerent paulo intentiore, numquam, ut ser. galba, lateribus aut clamore contenderent. quod si iam hoc facere non poteris aut noles, uereris ne tua domus talis et uiri et ciuis, si a litigiosis hominibus non colatur, a ceteris deseratur? equidem tantum absum ab ista sententia, ut non modo non arbitrer subsidium senectutis in eorum, qui consultum ueniant, multitudine esse ponendum, sed tamquam portum aliquem exspectem istam quam tu times, solitudinem. subsidium enim bellissimum existimo esse senectuti otium. 