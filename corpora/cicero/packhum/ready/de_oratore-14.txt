'mihi uero' inquit mucius 'satis superque abs te uidetur istorum studiis, si modo sunt studiosi, esse factum; nam, ut socratem illum solitum aiunt dicere perfectum sibi opus esse, si qui satis esset concitatus cohortatione sua ad studium cognoscendae percipiendaeque uirtutis; quibus enim id persuasum esset, ut nihil mallent esse se, quam bonos uiros, eis reliquam facilem esse doctrinam; sic ego intellego, si in haec, quae patefecit oratione sua crassus, intrare uolueritis,  facillime uos ad ea, quae cupitis, peruenturos, ab hoc aditu ianuaque patefacta.' 'nobis uero' inquit sulpicius 'ista sunt pergrata perque iucunda; sed pauca etiam requirimus in primisque ea, quae ualde breuiter a te, crasse, de ipsa arte percursa sunt, cum illa te et non contemnere et didicisse confiterere: ea si paulo latius dixeris, expleris omnem exspectationem diuturni desideri nostri; nam nunc, quibus studendum rebus esset accepimus, quod ipsum est tamen magnum; sed uias earum rerum rationemque cupimus cognoscere.' 'quid si,' inquit crassus 'quoniam ego, quo facilius uos apud me tenerem, uestrae potius obsecutus sum uoluntati, quam aut consuetudini aut naturae meae, petimus ab antonio, ut ea, quae continet neque adhuc protulit, ex quibus unum libellum sibi excidisse iam dudum questus est, explicet nobis et illa dicendi mysteria enuntiet?' 'ut uidetur,' inquit sulpicius; 'nam antonio dicente etiam quid tu intellegas, sentiemus.' 'peto igitur' inquit crassus 'a te, quoniam id nobis, antoni, hominibus id aetatis oneris ab horum adulescentium studiis imponitur, ut exponas, quid eis de rebus, quas a te quaeri uides, sentias.' 'deprehensum equidem me' inquit antonius 'plane uideo atque sentio, non solum quod ea requiruntur a me, quorum sum ignarus atque insolens, sed quia, quod in causis ualde fugere soleo, ne tibi, crasse, succedam, id me nunc isti uitare non sinunt; uerum hoc ingrediar ad ea, quae uultis, audacius, quod idem mihi spero usu esse uenturum in hac disputatione, quod in dicendo solet, ut nulla exspectetur ornata oratio: neque enim sum de arte dicturus, quam numquam didici, sed de mea consuetudine; ipsaque illa, quae in commentarium meum rettuli, sunt eius modi, non aliqua mihi doctrina tradita, sed in rerum usu causisque tractata; quae si uobis, hominibus eruditissimis, non probabuntur, uestram iniquitatem accusatote, qui ex me ea  quaesieritis, quae ego nescirem; meam facilitatem laudatote, cum uobis non meo iudicio, sed uestro studio inductus non grauate respondero.' tum crassus 'perge modo,' inquit 'antoni; nullum est enim periculum, ne quid tu eloquare nisi ita prudenter, ut neminem nostrum paeniteat ad hunc te sermonem impulisse.' 