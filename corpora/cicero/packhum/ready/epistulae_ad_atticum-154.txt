CICERO ATTICO SAL. Cum ante lucem  viii  Kal. litteras ad te de Dionysio dedissem, vesperi ad nos eodem die venit ipse Dionysius, auctoritate tua permotus, ut suspicor; quid enim putem aliud? etsi solet  eum, cum aliquid furiose fecit, paenitere. numquam autem cerritior fuit quam in hoc negotio. nam quod ad te non scripseram, postea audivi a tertio miliario tum eum isse 'πολλὰ μάτην κεράεσσιν ἐς ἠέρα θυμήναντα', multa, inquam, mala cum dixisset: suo capiti, ut aiunt. sed <vid>e meam mansuetudinem: conieceram in fasciculum una cum tua vehementem ad illum epistulam; hanc ad me referri volo, nec ullam ob aliam causam Pollicem servum a pedibus meis Romam misi. eo autem ad te scripsi ut, si tibi forte reddita esset, mihi curares referendam, ne in illius manus perveniret.  Novi si quid esset scripsissem. pendeo animi exspectatione Corfiniensi, [in] qua de salute rei publicae decernetur.  Tu fasciculum qui est 'M'. Curio' inscriptus velim cures ad eum perferendum Tironemque Curio commendes et ut det ei si quid opus erit in sumptum roges.