prid .  non .  mart .   49   ( § 1) cicero attico sal. etsi cum tu has litteras legeres putabam fore ut scirem iam quid brundisi actum esset (nam canusio  uiii < i > kal. profectus erat gnaeus; haec autem scribebam prid. non.,  xiiii  die postquam ille canusio mouerat), tamen angebar singularum horarum exspectatione mirabarque nihil adlatum esse ne  rumoris quidem; nam erat mirum silentium. sed haec fortasse κενόσπουδα sunt, quae tamen iam sciantur necesse est; illud molestum, me adhuc inuestigare non posse ubi p. lentulus noster sit, ubi domitius. quaero autem, quo facilius scire possim quid acturi sint, iturine ad pompeium et, si sunt, qua quandoue ituri sint.  urbem quidem iam refertam esse optimatium audio, sosium et lupum, quos gnaeus noster ante putabat brundisium uenturos esse quam se, ius dicere. hinc uero uulgo uadunt; etiam m'. lepidus, quocum diem conterere solebam, cras cogitabat. nos autem in formiano morabamur, quo citius audiremus, deinde arpinum uolebamus; inde iter qua maxime ἀναπάντητον esset ad mare superum, remotis siue omnino missis lictoribus. audio enim bonis uiris, qui et nunc et saepe antea magno praesidio rei publicae fuerunt, hanc cunctationem nostram non probari multaque mihi et seuere in conuiuiis, tempestiuis quidem, disputari.  cedamus igitur et, ut boni ciues simus, bellum italiae terra marique inferamus et odia improborum rursus in nos, quae iam exstincta erant, incendamus et luccei consilia ac theophani persequamur. nam scipio uel in syriam proficiscitur sorte uel cum genero honeste uel caesarem fugit iratum. marcelli quidem, nisi gladium caesaris timuissent, manerent. appius et eodem timore et inimicitiarum recentium. et tamen praeter hunc et c. cassium reliqui legati, faustus pro quaestore; ego unus cui utrumuis liceret. frater accedit, quem socium huius fortunae esse non erat aequum;  cui magis etiam caesar irascetur, sed impetrare non possum ut maneat. dabimus hoc pompeio, cui debemus. nam me quidem alius nemo mouet, non sermo bonorum, qui nulli sunt, non causa, quae acta timide est, agetur improbe. uni, uni hoc damus, ne id quidem roganti nec suam causam, ut ait, agenti sed publicam.  tu quid cogites de transeundo in epirum scire sane uelim.