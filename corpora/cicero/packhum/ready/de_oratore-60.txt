ergo haec et agenda sunt ab oratore, quae explicauit antonius, et dicenda quodam modo. quinam igitur dicendi est modus melior, nam de actione post uidero, quam ut latine, ut plane, ut ornate, ut ad id, quodcumque agetur, apte congruenterque dicamus? atque eorum quidem, quae duo prima dixi, rationem non arbitror exspectari a me puri dilucidique sermonis, neque enim conamur docere eum dicere, qui loqui nesciat; nec sperare, qui latine non possit, hunc ornate esse dicturum; neque uero, qui non dicat quod intellegamus, hunc posse quod admiremur dicere. linquamus igitur haec, quae cognitionem habent facilem,  usum necessarium. nam alterum traditur litteris doctrinaque puerili, alterum adhibetur ob eam causam, ut intellegatur quid quisque dicat, quod uidemus ita esse necessarium, ut tamen eo minus nihil esse possit. sed omnis loquendi elegantia, quamquam expolitur scientia litterarum, tamen augetur legendis oratoribus et poetis; sunt enim illi ueteres, qui ornare nondum poterant ea, quae dicebant, omnes prope praeclare locuti; quorum sermone adsuefacti qui erunt, ne cupientes quidem poterunt loqui nisi latine. neque tamen erit utendum uerbis eis, quibus iam consuetudo nostra non utitur, nisi quando ornandi causa parce, quod ostendam; sed usitatis ita poterit uti, lectissimis ut utatur, is, qui in ueteribus erit scriptis studiose et multum uolutatus. atque, ut latine loquamur, non solum uidendum est, ut et uerba efferamus ea, quae nemo iure reprehendat, et ea sic et casibus et temporibus et genere et numero conseruemus, ut ne quid perturbatum ac discrepans aut praeposterum sit, sed etiam lingua et spiritus et uocis sonus est ipse moderandus. nolo exprimi litteras putidius, nolo obscurari neglegentius; nolo uerba exiliter exanimata exire, nolo inflata et quasi anhelata grauius. nam de uoce nondum ea dico, quae sunt actionis, sed hoc, quod mihi cum sermone quasi coniunctum uidetur: sunt enim certa uitia, quae nemo est quin effugere cupiat; mollis uox aut muliebris aut quasi extra modum absona atque absurda. est autem uitium, quod non nulli de industria consectantur: rustica uox et agrestis quosdam delectat, quo magis antiquitatem, si ita sonet, eorum sermo retinere uideatur; ut tuus, catule, sodalis, l. cotta, gaudere mihi uidetur grauitate linguae sonoque uocis agresti et illud, quod loquitur, priscum uisum iri putat, si plane fuerit rusticanum. me autem tuus sonus et subtilitas ista delectat, omitto uerborum, quamquam est caput; uerum id adfert ratio, docent litterae,  confirmat consuetudo et legendi et loquendi; sed hanc dico suauitatem, quae exit ex ore; quae quidem ut apud graecos atticorum, sic in latino sermone huius est urbis maxime propria. athenis iam diu doctrina ipsorum atheniensium interiit, domicilium tantum in illa urbe remanet studiorum, quibus uacant ciues, peregrini fruuntur capti quodam modo nomine urbis et auctoritate; tamen eruditissimos homines asiaticos quiuis atheniensis indoctus non uerbis, sed sono uocis nec tam bene quam suauiter loquendo facile superabit. nostri minus student litteris quam latini; tamen ex istis, quos nostis, urbanis, in quibus minimum est litterarum, nemo est quin litteratissimum togatorum omnium, q. ualerium soranum, lenitate uocis atque ipso oris pressu et sono facile uincat. qua re cum sit quaedam certa uox romani generis urbisque propria, in qua nihil offendi, nihil displicere, nihil animaduerti possit, nihil sonare aut olere peregrinum, hanc sequamur neque solum rusticam asperitatem, sed etiam peregrinam insolentiam fugere discamus. equidem cum audio socrum meam laeliam—facilius enim mulieres incorruptam antiquitatem conseruant, quod multorum sermonis expertes ea tenent semper, quae prima didicerunt—sed eam sic audio, ut plautum mihi aut naeuium uidear audire, sono ipso uocis ita recto et simplici est, ut nihil ostentationis aut imitationis adferre uideatur; ex quo sic locutum esse eius patrem iudico, sic maiores; non aspere ut ille, quem dixi, non uaste, non rustice, non hiulce, sed presse et aequabiliter et leniter. qua re cotta noster, cuius tu illa lata, sulpici, non numquam imitaris, ut iota litteram tollas et e plenissimum dicas, non mihi oratores antiquos, sed messores uidetur imitari.' hic cum adrisisset ipse sulpicius, 'sic agam uobiscum' inquit crassus 'ut quoniam me loqui uoluistis, aliquid de uestris uitiis audiatis.'  'utinam quidem!' inquit ille 'id enim ipsum uolumus, idque si feceris, multa, ut arbitror, hic hodie uitia ponemus.' 'at enim non sine meo periculo' crassus inquit 'possum, sulpici, te reprehendere, quoniam antonius mihi te simillimum dixit sibi uideri.' tum ille 'tu uero, quod monuit idem, ut ea, quae in quoque maxima essent, imitaremur; ex quo uereor ne nihil sim tui nisi supplosionem pedis imitatus et pauca quaedam uerba et aliquem, si forte, motum.' 'ergo ista,' inquit crassus 'quae habes a me, non reprehendo, ne me ipsum inrideam—sunt autem ea multo et plura et maiora, quam dicis—quae autem sunt tua plane aut imitatione ex aliquo expressa, de his te, si qui me forte locus admonuerit, commonebo. praetereamus igitur praecepta latine loquendi quae puerilis doctrina tradit et subtilior cognitio ac ratio litterarum alit aut consuetudo sermonis cotidiani ac domestici, libri confirmant et lectio ueterum oratorum et poetarum; neque uero in illo altero diutius commoremur, ut disputemus, quibus rebus adsequi possimus, ut ea, quae dicamus, intellegantur: latine scilicet dicendo, uerbis usitatis ac proprie demonstrantibus ea, quae significari ac declarari uolemus, sine ambiguo uerbo aut sermone, non nimis longa continuatione uerborum, non ualde productis eis, quae similitudinis causa ex aliis rebus transferuntur, non discerptis sententiis, non praeposteris temporibus, non confusis personis, non perturbato ordine. quid multa? tam facilis est tota res, ut mihi permirum saepe uideatur, cum difficilius intellegatur, quid patronus uelit dicere, quam si ipse ille, qui patronum adhibet, de re sua diceret. isti enim, qui ad nos causas deferunt, ita nos plerumque ipsi docent, ut non desideres planius dici; easdem res autem simul ac fufius aut uester aequalis pomponius agere coepit, non aeque quid dicant, nisi admodum  attendi, intellego; ita confusa est oratio, ita perturbata, nihil ut sit primum, nihil ut secundum, tantaque insolentia ac turba uerborum, ut oratio, quae lumen adhibere rebus debet, ea obscuritatem et tenebras adferat atque ut quodam modo ipsi sibi in dicendo obstrepere uideantur. uerum, si placet, quoniam haec satis spero uobis quidem certe maioribus molesta et putida uideri, ad reliqua aliquanto odiosiora pergamus.' 'atqui uides' inquit antonius 'quam alias res agamus [quam te inuiti audiamus], qui adduci possimus— de me enim conicio—relictis ut rebus omnibus te sectemur; [te audiamus] ita de horridis rebus nitida, de ieiunis plena, de peruulgatis noua quaedam est oratio tua.' 'faciles enim,' inquit 'antoni, partes eae fuerunt duae, quas modo percucurri uel potius paene praeterii, latine loquendi planeque dicendi; reliquae sunt magnae, implicatae, uariae, graues, quibus omnis admiratio ingeni, omnis laus eloquentiae continetur; nemo enim umquam est oratorem, quod latine loqueretur, admiratus; si est aliter, inrident, neque eum oratorem tantum modo, sed hominem non putant; nemo extulit eum uerbis, qui ita dixisset, ut, qui adessent, intellegerent quid diceret, sed contempsit eum, qui minus id facere potuisset. in quo igitur homines exhorrescunt? quem stupefacti dicentem intuentur? in quo exclamant? quem deum, ut ita dicam, inter homines putant? qui distincte, qui explicate, qui abundanter, qui inluminate et rebus et uerbis dicunt et in ipsa oratione quasi quendam numerum uersumque conficiunt, id est, quod dico, ornate. qui idem ita moderantur, ut rerum, ut personarum dignitates ferunt, ei sunt in eo genere laudandi laudis, quod ego aptum et congruens nomino. qui ita dicerent, eos negauit adhuc se uidisse antonius et eis hoc nomen dixit eloquentiae solis  esse tribuendum. qua re omnis istos me auctore deridete atque contemnite, qui se horum, qui nunc ita appellantur, rhetorum praeceptis omnem oratoriam uim complexos esse arbitrantur neque adhuc quam personam teneant aut quid profiteantur intellegere potuerunt. uero enim oratori, quae sunt in hominum uita, quandoquidem in ea uersatur orator atque ea est ei subiecta materies, omnia quaesita, audita, lecta, disputata, tractata, agitata esse debent. est enim eloquentia una quaedam de summis uirtutibus; quamquam sunt omnes uirtutes aequales et pares, sed tamen est specie alia magis alia formosa et inlustris, sicut haec uis, quae scientiam complexa rerum sensa mentis et consilia sic uerbis explicat, ut eos, qui audiant, quocumque incubuerit, possit impellere; quae quo maior est uis, hoc est magis probitate iungenda summaque prudentia; quarum uirtutum expertibus si dicendi copiam tradiderimus, non eos quidem oratores effecerimus, sed furentibus quaedam arma dederimus. hanc, inquam, cogitandi pronuntiandique rationem uimque dicendi ueteres graeci sapientiam nominabant; hinc illi lycurgi, hinc pittaci, hinc solones atque ab hac similitudine coruncanii nostri, fabricii, catones, scipiones fuerunt, non tam fortasse docti, sed impetu mentis simili et uoluntate. eadem autem alii prudentia, sed consilio ad uitae studia dispari quietem atque otium secuti, ut pythagoras, democritus, anaxagoras, a regendis ciuitatibus totos se ad cognitionem rerum transtulerunt; quae uita propter tranquillitatem et propter ipsius scientiae suauitatem, qua nihil est hominibus iucundius, pluris, quam utile fuit rebus publicis, delectauit. itaque, ut ei studio se excellentissimis ingeniis homines dediderunt, ex ea summa facultate uacui ac liberi temporis multo plura, quam erat necesse, doctissimi homines otio nimio et ingeniis uberrimis adfluentes curanda sibi esse  ac quaerenda et inuestiganda duxerunt. nam uetus quidem illa doctrina eadem uidetur et recte faciendi et bene dicendi magistra; neque disiuncti doctores, sed eidem erant uiuendi praeceptores atque dicendi, ut ille apud homerum phoenix, qui se a peleo patre achilli iuueni comitem esse datum dicit ad bellum, ut efficeret oratorem uerborum actoremque rerum. sed ut homines labore adsiduo et cotidiano adsueti, cum tempestatis causa opere prohibentur, ad pilam se aut ad talos aut ad tesseras conferunt aut etiam nouum sibi ipsi aliquem excogitant in otio ludum, sic illi a negotiis publicis tamquam ab opere aut temporibus exclusi aut uoluntate sua feriati totos se alii ad poetas, alii ad geometras, alii ad musicos contulerunt, alii etiam, ut dialectici, nouum sibi ipsi studium ludumque pepererunt atque in eis artibus, quae repertae sunt, ut puerorum mentes ad humanitatem fingerentur atque uirtutem, omne tempus atque aetates suas consumpserunt. sed quod erant quidam eique multi, qui aut in re publica propter ancipitem, quae non potest esse seiuncta, faciendi dicendique sapientiam florerent, ut themistocles, ut pericles, ut theramenes, aut, qui minus ipsi in re publica uersarentur, sed huius tamen eiusdem sapientiae doctores essent, ut gorgias, thrasymachus, isocrates, inuenti sunt, qui, cum ipsi doctrina et ingeniis abundarent, a re autem ciuili et a negotiis animi quodam iudicio abhorrerent, hanc dicendi exercitationem exagitarent atque contemnerent; quorum princeps socrates fuit, is qui omnium eruditorum testimonio totiusque iudicio graeciae cum prudentia et acumine et uenustate et subtilitate tum uero eloquentia, uarietate, copia, quam se cumque in partem dedisset omnium fuit facile princeps, eis<que>, qui haec, quae nunc nos quaerimus, tractarent, agerent, docerent, cum nomine appellarentur uno, quod omnis rerum optimarum  cognitio atque in eis exercitatio philosophia nominaretur, hoc commune nomen eripuit sapienterque sentiendi et ornate dicendi scientiam re cohaerentis disputationibus suis separauit; cuius ingenium uariosque sermones immortalitati scriptis suis plato tradidit, cum ipse litteram socrates nullam reliquisset. hinc discidium illud exstitit quasi linguae atque cordis, absurdum sane et inutile et reprehendendum, ut alii nos sapere, alii dicere docerent. nam cum essent plures orti fere a socrate, quod ex illius uariis et diuersis et in omnem partem diffusis disputationibus alius aliud apprehenderat, proseminatae sunt quasi familiae dissentientes inter se et multum disiunctae et dispares, cum tamen omnes se philosophi socraticos et dici uellent et esse arbitrarentur. ac primo ab ipso platone aristoteles et xenocrates, quorum alter peripateticorum, alter academiae nomen obtinuit, deinde ab antisthene, qui patientiam et duritiam in socratico sermone maxime adamarat, cynici primum, deinde stoici, tum ab aristippo, quem illae magis uoluptariae disputationes delectarant, cyrenaica philosophia manauit, quam ille et eius posteri simpliciter defenderunt, hi, qui nunc uoluptate omnia metiuntur, dum uerecundius id agunt, nec dignitati satis faciunt, quam non aspernantur, nec uoluptatem tuentur, quam amplexari uolunt. fuerunt etiam alia genera philosophorum, qui se omnes fere socraticos esse dicebant, eretricorum, erilliorum, megaricorum, pyrrhoneorum; sed ea horum ui et disputationibus sunt iam diu fracta et exstincta. ex illis autem quae remanent, ea philosophia, quae suscepit patrocinium uoluptatis, etsi cui uera uideatur, procul abest tamen ab eo uiro, quem quaerimus et quem auctorem publici consili et regendae ciuitatis ducem et sententiae atque eloquentiae principem in senatu, in populo, in causis publicis esse uolumus. nec ulla tamen ei  philosophiae fiet iniuria a nobis; non enim repelletur inde, quo adgredi cupiet, sed in hortulis quiescet suis, ubi uult, ubi etiam recubans molliter et delicate nos auocat a rostris, a iudiciis, a curia, fortasse sapienter, hac praesertim re publica. uerum ego non quaero nunc, quae sit philosophia uerissima, sed quae oratori coniuncta maxime; qua re istos sine ulla contumelia dimittamus; sunt enim et boni uiri et, quoniam sibi ita uidentur, beati; tantumque eos admoneamus, ut illud, etiam si est uerissimum, tacitum tamen tamquam mysterium teneant, quod negant uersari in re publica esse sapientis; nam si hoc nobis atque optimo cuique persuaserint, non poterunt ipsi esse, id quod maxime cupiunt, otiosi. stoicos autem, quos minime improbo, dimitto tamen nec eos iratos uereor, quoniam omnino irasci nesciunt; atque hanc eis habeo gratiam, quod soli ex omnibus eloquentiam uirtutem ac sapientiam esse dixerunt. sed nimirum est in his, quod ab hoc, quem instruimus oratore, ualde abhorreat; uel quod omnis, qui sapientes non sint, seruos, latrones, hostis, insanos esse dicunt, neque tamen quemquam esse sapientem: ualde autem est absurdum ei contionem aut senatum aut ullum coetum hominum committere, cui nemo illorum, qui adsint, sanus, nemo ciuis, nemo liber esse uideatur. accedit quod orationis etiam genus habent fortasse subtile et certe acutum, sed, ut in oratore, exile, inusitatum, abhorrens ab auribus uulgi, obscurum, inane, ieiunum, ac tamen eius modi, quo uti ad uulgus nullo modo possit: alia enim et bona et mala uidentur stoicis et ceteris ciuibus uel potius gentibus; alia uis honoris, ignominiae, praemi, supplici; uere an secus nihil ad hoc tempus; sed ea si sequamur, nullam umquam rem dicendo  expedire possimus. reliqui sunt peripatetici et academici; quamquam academicorum nomen est unum, sententiae duae; nam speusippus platonis sororis filius et xenocrates, qui platonem audierat, et qui xenocratem polemo et crantor, nihil ab aristotele, qui una audierat platonem, magno opere dissensit; copia fortasse et uarietate dicendi pares non fuerunt: arcesilas primum, qui polemonem audierat, ex uariis platonis libris sermonibusque socraticis hoc maxime adripuit, nihil esse certi quod aut sensibus aut animo percipi possit; quem ferunt eximio quodam usum lepore dicendi aspernatum esse omne animi sensusque iudicium primumque instituisse—quamquam id fuit socraticum maxime—non quid ipse sentiret ostendere, sed contra id, quod quisque se sentire dixisset, disputare. hinc haec recentior academia manauit, in qua exstitit diuina quadam celeritate ingeni dicendique copia carneades; cuius ego etsi multos auditores cognoui athenis, tamen auctores certissimos laudare possum et socerum meum scaeuolam, qui eum romae audiuit adulescens, et q. metellum l. f. familiarem meum, clarissimum uirum, qui illum a se adulescente athenis iam adfectum senectute multos dies auditum esse dicebat. haec autem, ut ex appennino fluminum, sic ex communi sapientiae iugo sunt doctrinarum facta diuortia, ut philosophi tamquam in superum mare [ionium] defluerent graecum quoddam et portuosum, oratores autem in inferum hoc, tuscum et barbarum, scopulosum atque infestum laberentur, in quo etiam ipse ulixes errasset. qua re, si hac eloquentia atque hoc oratore contenti sumus, qui sciat aut negare oportere, quod arguare, aut, si id non possis, tum ostendere, quod is fecerit, qui insimuletur, aut recte factum aut alterius culpa aut iniuria aut ex lege aut non contra legem aut imprudentia aut necessario, aut non eo  nomine usurpandum, quo arguatur, aut non ita agi, ut debuerit ac licuerit; et, si satis esse putatis ea, quae isti scriptores artis docent, discere, quae multo tamen ornatius, quam ab illis dicuntur, et uberius explicauit antonius—sed, si his contenti estis atque eis etiam, quae dici uoluistis a me, ex ingenti quodam oratorem immensoque campo in exiguum sane gyrum compellitis. sin ueterem illum periclem aut hunc etiam, qui familiarior nobis propter scriptorum multitudinem est, demosthenem sequi uultis et si illam praeclaram et eximiam speciem oratoris perfecti et pulcritudinem adamastis, aut uobis haec carneadia aut illa aristotelia uis comprehendenda est. namque, ut ante dixi, ueteres illi usque ad socratem omnem omnium rerum, quae ad mores hominum, quae ad uitam, quae ad uirtutem, quae ad rem publicam pertinebant, cognitionem et scientiam cum dicendi ratione iungebant; postea dissociati, ut exposui, a socrate [diserti a doctis] et deinceps a socraticis item omnibus philosophi eloquentiam despexerunt, oratores sapientiam, neque quicquam ex alterius parte tetigerunt, nisi quod illi ab his aut ab illis hi mutuarentur; ex quo promisce haurirent, si manere in pristina communione uoluissent. sed ut pontifices ueteres propter sacrificiorum multitudinem tris uiros epulones esse uoluerunt, cum essent ipsi a numa, ut etiam illud ludorum epulare sacrificium facerent, instituti, sic socratici a se causarum actores et a communi philosophiae nomine separauerunt, cum ueteres dicendi et intellegendi mirificam societatem esse uoluissent. quae cum ita sint, paululum equidem de me deprecabor et petam a uobis, ut ea, quae dicam, non de memet ipso, sed de oratore dicere putetis. ego enim sum is, qui cum summo studio patris in pueritia doctus essem et in forum ingeni tantum, quantum ipse sentio, non tantum, quantum  [ipse] forsitan uobis uidear, detulissem, non possim dicere me haec, quae nunc complector, perinde, ut dicam discenda esse, didicisse; quippe qui omnium maturrime ad publicas causas accesserim annosque natus unum et uiginti nobilissimum hominem et eloquentissimum in iudicium uocarim; cui disciplina fuerit forum, magister usus et leges et instituta populi romani mosque maiorum. paulum sitiens istarum artium, de quibus loquor, gustaui, quaestor in asia cum essem, aequalem fere meum ex academia rhetorem nactus, metrodorum illum, de cuius memoria commemorauit antonius; et inde decedens athenis, ubi ego diutius essem moratus, nisi atheniensibus, quod mysteria non referrent, ad quae biduo serius ueneram, suscensuissem; qua re hoc, quod complector tantam scientiam uimque doctrinae, non modo non pro me, sed contra me est potius—non enim quid ego, sed quid orator possit disputo—atque hos omnis, qui artis rhetoricas exponunt, perridiculos; scribunt enim de litium genere et de principiis et de narrationibus; illa uis autem eloquentiae tanta est, ut omnium rerum, uirtutum, officiorum omnisque naturae, quae mores hominum, quae animos, quae uitam continet, originem, uim mutationesque teneat, eadem mores, leges, iura describat, rem publicam regat, omniaque, ad quamcumque rem pertineant, ornate copioseque dicat. in quo genere nos quidem uersamur tantum quantum possumus, quantum ingenio, quantum mediocri doctrina, quantum usu ualemus; neque tamen istis, qui in una philosophia quasi tabernaculum uitae suae conlocarunt, multum sane in disputatione concedimus. quid enim meus familiaris c. uelleius adferre potest, quam ob rem uoluptas sit summum bonum, quod ego non copiosius possim uel tutari, si uelim, uel refellere ex illis  locis, quos exposuit antonius, hac dicendi exercitatione, in qua uelleius est rudis, unus quisque nostrum uersatus? quid est, quod aut sex. pompeius aut duo balbi aut meus amicus, qui cum panaetio uixit, m. uigellius de uirtute hominum stoici possint dicere, qua in disputatione ego his debeam aut uestrum quisquam concedere? non est enim philosophia similis artium reliquarum: nam quid faciet in geometria qui non didicerit? quid in musicis? aut taceat oportebit aut ne sanus quidem iudicetur. haec uero, quae sunt in philosophia, ingeniis eruuntur ad id, quod in quoque ueri simile est, eliciendum acutis atque acribus eaque exercitata oratione poliuntur. hic noster uulgaris orator, si minus erit doctus, at tamen in dicendo exercitatus, hac ipsa exercitatione communi istos quidem [nostros] uerberabit neque se ab eis contemni ac despici sinet; sin aliquis exstiterit aliquando, qui aristotelio more de omnibus rebus in utramque partem possit dicere et in omni causa duas contrarias orationes, praeceptis illius cognitis, explicare aut hoc arcesilae modo et carneadi contra omne, quod propositum sit, disserat, quique ad eam rationem adiungat hunc [rhetoricum] usum [moremque] exercitationemque dicendi, is sit uerus, is perfectus, is solus orator. nam neque sine forensibus neruis satis uehemens et grauis nec sine uarietate doctrinae satis politus et sapiens esse orator potest. qua re coracem istum ueterem patiamur nos quidem pullos suos excludere in nido, qui euolent clamatores odiosi ac molesti, pamphilumque nescio quem sinamus in infulis tantam rem tamquam puerilis delicias aliquas depingere; nosque ipsi hac tam exigua disputatione hesterni et hodierni diei totum oratoris munus explicemus, dum modo illa res tanta  sit, ut omnibus philosophorum libris, quos nemo [oratorum] istorum umquam attigit, comprehensa esse uideatur.' 