condemnato oppianico statim l. quinctius, homo maxime popularis, qui omnis rumorum et contionum uentos conligere consuesset, oblatam sibi facultatem putauit ut ex inuidia senatoria posset crescere, quod eius ordinis iudicia minus iam probari populo arbitrabatur. habetur una atque altera contio uehemens et grauis; accepisse pecuniam iudices ut innocentem reum condemnarent tribunus plebis clamitabat; agi fortunas omnium dicebat; nulla esse iudicia; qui pecuniosum inimicum haberet, incolumem esse neminem posse. homines totius ignari negoti, qui oppianicum numquam uidissent, uirum optimum et hominem pudentissimum pecunia oppressum esse arbitrarentur, incensi suspicione rem in medium uocare coeperunt et causam illam totam deposcere. atque illo ipso tempore in aedis t. anni, hominis honestissimi, necessarii et amici mei, noctu staienus arcessitus ab oppianico uenit. iam cetera nota sunt omnibus, ut cum illo oppianicus egerit de pecunia, ut ille se redditurum  esse dixerit, ut eum sermonem audierint omnem uiri boni qui tum consulto propter in occulto stetissent, ut res patefacta et in forum prolata et pecunia omnis staieno extorta atque erepta sit. huius staieni persona populo iam nota atque perspecta ab nulla turpi suspicione abhorrebat; suppressam esse ab eo pecuniam quam pro reo pronuntiasset qui erant in contione non intellegebant; neque enim docebantur. uersatam esse in iudicio mentionem pecuniae sentiebant, innocentem reum condemnatum audiebant, staieni sententia condemnatum uidebant; non gratiis id ab eo factum esse, quod hominem norant, iudicabant. similis in bulbo, in gutta, in aliis non nullis suspicio consistebat. itaque confiteor—licet enim iam impune hoc praesertim in loco confiteri—quod oppianici non modo uita sed etiam nomen ante illud tempus populo ignotum fuisset, indignissimum porro uideretur circumuentum esse innocentem pecunia, hanc deinde suspicionem augeret staieni improbitas et non nullorum eius similium iudicum turpitudo, causam autem ageret l. quinctius, homo cum summa potestate praeditus tum ad inflammandos animos multitudinis accommodatus, summam illi iudicio inuidiam infamiamque esse conflatam. atque in hanc flammam recentem tum c. iunium qui illi quaestioni praefuerat iniectum esse memini, et illum hominem aedilicium iam praetorem opinionibus omnium constitutum non disceptatione dicendi sed clamore hominum de foro atque adeo de ciuitate esse sublatum. 