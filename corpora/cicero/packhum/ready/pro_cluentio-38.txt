ex lacrimis horum, iudices, existimare potestis omnis haec decuriones decreuisse lacrimantis. age uero, uicinorum quantum studium, quam incredibilis beniuolentia, quanta cura est! non illi in libellis laudationem decretam miserunt, sed homines honestissimos, quos nossemus omnes, huc frequentis adesse et hunc praesentis laudare uoluerunt. adsunt ferentani, homines nobilissimi, marrucini item pari dignitate; teano apulo atque luceria equites romanos, homines honestissimos, laudatores uidetis; bouiano totoque  ex samnio cum laudationes honestissimae missae sunt, tum homines amplissimi nobilissimique uenerunt. iam qui in agro larinati praedia, qui negotia, qui res pecuarias habent, honesti homines et summo splendore praediti, difficile dictu est quam sint solliciti, quam laborent. non multi mihi ab uno sic diligi uidentur ut hic ab his uniuersis.  quam doleo abesse ab huius iudicio l. uolusenum, summo splendore hominem ac uirtute praeditum! uellem praesentem possem p. heluidium rufum, equitem romanum omnium ornatissimum, nominare. qui cum huius causa dies noctesque uigilaret et cum me hanc causam doceret, in morbum grauem periculosumque incidit; in quo tamen non minus de capite huius quam de sua uita laborat. cn. tudici senatoris, uiri optimi et honestissimi, par studium ex testimonio et laudatione cognoscetis. eadem spe sed maiore uerecundia de te, p. uolumni, quoniam iudex es in a. cluentium, dicimus. et ne longum sit, omnium uicinorum summam esse in hunc beniuolentiam confirmamus. horum omnium studium, curam, diligentiam meumque una laborem, qui totam hanc causam uetere instituto solus peroraui, uestramque simul, iudices, aequitatem et mansuetudinem una mater oppugnat. at quae mater! quam caecam crudelitate et scelere ferri uidetis, cuius cupiditatem nulla umquam turpitudo retardauit, quae uitiis animi in deterrimas partis iura hominum conuertit omnia, cuius ea stultitia est ut eam nemo hominem, ea uis ut nemo feminam, ea crudelitas ut nemo matrem appellare possit. atque etiam nomina necessitudinum, non solum naturae nomen et iura mutauit, uxor generi, nouerca fili, filiae paelex; eo  iam denique adducta est uti sibi praeter formam nihil ad similitudinem hominis reseruarit. qua re, iudices, si scelus odistis, prohibete aditum matris a fili sanguine, date parenti hunc incredibilem dolorem ex salute, ex uictoria liberum, patimini matrem, ne orbata filio laetetur, uictam potius uestra aequitate discedere. sin autem, id quod uestra natura postulat, pudorem bonitatem uirtutemque diligitis, leuate hunc aliquando supplicem uestrum, iudices, tot annos in falsa inuidia periculisque uersatum, qui nunc primum post illam flammam aliorum facto et cupiditate excitatam spe uestrae aequitatis erigere animum et paulum respirare a metu coepit, cui posita sunt in uobis omnia, quem seruatum esse plurimi cupiunt, seruare soli uos potestis. orat uos habitus, iudices, et flens obsecrat ne se inuidiae quae in iudiciis ualere non debet, ne matri cuius uota et preces a uestris mentibus repudiare debetis, ne oppianico, homini nefario, condemnato iam et mortuo condonetis. quod si qua calamitas hunc in hoc iudicio adflixerit innocentem, ne iste miser, si, id quod difficile factu est, in uita remanebit, saepe et multum queretur deprehensum esse illud quondam fabricianum uenenum. quod si tum indicatum non esset, non huic aerumnosissimo uenenum illud fuisset sed multorum medicamentum maerorum; postremo etiam fortasse mater exsequias illius funeris prosecuta mortem se fili lugere simulasset. nunc uero quid erit profectum nisi ut huius ex mediis mortis insidiis uita ad luctum conseruata, mors sepulcro patris priuata esse uideatur? satis diu fuit in miseriis, iudices, satis multos annos ex  inuidia laborauit. nemo huic tam iniquus praeter parentem fuit cuius animum <non> iam expletum putemus. uos qui aequi estis omnibus, qui ut quisque crudelissime oppugnatur eum lenissime subleuatis, conseruate a. cluentium, restituite incolumem municipio; amicis, uicinis, hospitibus quorum studia uidetis reddite, uobis in perpetuum liberisque uestris obstringite. uestrum est hoc, iudices, uestrae dignitatis, uestrae clementiae; recte hoc repetitur a uobis ut uirum optimum atque innocentissimum plurimisque mortalibus carum atque iucundum his aliquando calamitatibus liberetis, ut omnes intellegant in contionibus esse inuidiae locum, in iudiciis ueritati. 