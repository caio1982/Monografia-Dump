quis enim eorum qui haec minora animaduertunt non intellegit canachi signa rigidiora esse quam ut imitentur ueritatem? calamidis dura illa quidem, sed tamen molliora quam canachi; nondum myronis satis ad ueritatem adducta, iam tamen quae non dubites pulchra dicere; pulchriora polycliti et iam plane perfecta, ut mihi quidem uideri solent. similis in pictura ratio est: in qua zeuxim et polygnotum et timanthem et eorum, qui non sunt usi plus quam quattuor coloribus, formas et liniamenta laudamus; at in aetione nicomacho protogene apelle iam perfecta sunt omnia. et nescio an reliquis in rebus omnibus idem eueniat: nihil est enim simul et inuentum et perfectum; nec dubitari debet quin fuerint ante homerum poetae, quod ex eis carminibus intellegi potest, quae apud illum et in phaeacum et in procorum epulis canuntur. quid, nostri ueteres uersus ubi sunt? 'quos olim fauni uatesque canebant, cum neque musarum scopulos * * * * nec dicti studiosus quisquam erat ante hunc' ait ipse de se nec mentitur in gloriando: sic enim sese res habet. nam et odyssia latina est sic [in] tamquam opus aliquod daedali et liuianae fabulae non satis dignae quae iterum legantur. atqui hic liuius [qui] primus fabulam c. claudio caeci filio et m. tuditano consulibus docuit anno ipso ante quam natus est ennius, post  romam conditam autem quarto decumo et quingentesimo, ut hic ait, quem nos sequimur. est enim inter scriptores de numero annorum controuersia. accius autem a q. maxumo quintum consule captum tarento scripsit liuium annis  xxx  post quam eum fabulam docuisse et atticus scribit et nos in antiquis commentariis inuenimus; docuisse autem fabulam annis post  xi , c. cornelio q. minucio consulibus ludis iuuentatis, quos salinator senensi proelio uouerat. in quo tantus error acci fuit, ut his consulibus  xl  annos natus ennius fuerit: quoi aequalis fuerit liuius, minor fuit aliquanto is, qui primus fabulam dedit, quam ii, qui multas docuerant ante hos consules, et plautus et naeuius. haec si minus apta uidentur huic sermoni, brute, attico adsigna, qui me inflammauit studio inlustrium hominum aetates et tempora persequendi. 