c .  id .  dec .   50  in cumano (?) cicero attico sal. dionysium flagrantem desiderio tui misi ad te, nec mehercule aequo animo, sed fuit concedendum. quem quidem cognoui cum doctum, quod mihi iam ante erat notum, tum sanctum, plenum offici, studiosum etiam meae laudis, frugi hominem, ac, ne libertinum laudare uidear, plane uirum bonum.  pompeium uidi  iiii  id. dec.; fuimus una horas duas fortasse. magna laetitia mihi uisus est adfici meo aduentu; de triumpho  hortari, suscipere partis suas, monere ne ante in senatum accederem quam rem confecissem, ne dicendis sententiis aliquem tribunum alienarem. quid quaeris? in hoc officio sermone eius nihil potuit esse prolixius. de re publica autem ita mecum locutus est quasi non dubium bellum haberemus: nihil ad spem concordiae; plane illum a se alienatum cum ante intellegeret, tum uero proxime iudicasse; uenisse hirtium a caesare, qui esset illi familiarissimus, ad se non accessisse et, cum ille a. d. uiii  id. dec. uesperi uenisset, balbus de tota re constituisset a. d.  uii  ad scipionem ante lucem uenire, multa de nocte eum profectum esse ad caesarem. hoc illi τεκμηριῶδες uidebatur esse alienationis. quid multa? nihil me aliud consolatur nisi quod illum, cui etiam inimici alterum consulatum, fortuna summam potentiam dederit, non arbitror fore tam amentem ut haec in discrimen adducat. quod si ruere coeperit, ne ego multa timeo quae non audeo scribere. sed ut nunc est, a. d.  iii  non. ian. ad urbem cogito.