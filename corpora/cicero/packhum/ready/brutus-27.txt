et ego: de me, inquam, dicere nihil est necesse; de seruio autem et tu probe dicis et ego dicam quod sentio. non enim facile quem dixerim plus studi quam illum et ad dicendum et ad omnes bonarum rerum disciplinas adhibuisse. nam et in isdem exercitationibus ineunte aetate fuimus et postea una rhodum ille etiam profectus est, quo melior esset et doctior; et inde ut rediit, uidetur mihi  in secunda arte primus esse maluisse quam in prima secundus. atque haud scio an par principibus esse potuisset; sed fortasse maluit, id quod est adeptus, longe omnium non eiusdem modo aetatis sed eorum etiam qui fuissent in iure ciuili esse princeps.  hic brutus: ain tu? inquit: etiamne q. scaeuolae seruium nostrum anteponis?  sic enim, inquam, brute, existumo, iuris ciuilis magnum usum et apud scaeuolam et apud multos fuisse, artem in hoc uno; quod numquam effecisset ipsius iuris scientia, nisi eam praeterea didicisset artem, quae doceret rem uniuersam tribuere in partes, latentem explicare definiendo, obscuram explanare interpretando, ambigua primum uidere, deinde distinguere, postremo habere regulam, qua uera et falsa iudicarentur et quae quibus propositis essent quaeque non essent consequentia. hic enim adtulit hanc artem omnium artium maxumam quasi lucem ad ea, quae confuse ab aliis aut respondebantur aut agebantur.  dialecticam mihi uideris dicere, inquit.  recte, inquam, intellegis; sed adiunxit etiam et litterarum scientiam et loquendi elegantiam, quae ex scriptis eius, quorum similia nulla sunt, facillime perspici potest. cumque discendi causa duobus peritissumis operam dedisset, l. lucilio balbo c. aquilio gallo, galli hominis acuti et exercitati promptam et paratam in agendo et in respondendo celeritatem subtilitate diligentiaque superauit; balbi docti et eruditi hominis in utraque re consideratam tarditatem uicit expediendis conficiendisque rebus. sic et habet quod uterque eorum habuit, et expleuit quod utrique defuit. itaque ut crassus mihi uidetur sapientius fecisse quam scaeuola—hic enim causas studiose recipiebat, in quibus a crasso superabatur; ille  se consuli nolebat, ne qua in re inferior esset quam scaeuola—, sic seruius sapientissume, cum duae ciuiles artes ac forenses plurimum et laudis haberent et gratiae, perfecit ut altera praestaret omnibus, ex altera tantum adsumeret, quantum esset et ad tuendum ius ciuile et ad obtinendam consularem dignitatem satis. 