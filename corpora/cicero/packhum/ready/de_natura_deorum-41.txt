suscepit autem uita hominum consuetudoque communis ut beneficiis excellentis uiros in caelum fama ac uoluntate tollerent. hinc hercules hinc castor et pollux hinc aesculapius hinc liber etiam (hunc dico liberum semela natum, non eum quem nostri maiores auguste sancteque liberum cum cerere et libera consecrauerunt, quod quale sit ex mysteriis intellegi potest; sed quod ex nobis natos liberos appellamus, idcirco cerere nati nominati sunt liber et libera, quod in libera seruant, in libero non item)—hinc etiam romulum, quem quidam eundem esse quirinum putant. quorum cum remanerent animi atque aeternitate fruerentur, rite di sunt habiti, cum et optimi essent et aeterni.  alia quoque ex ratione et quidem physica magna fluxit multitudo deorum, qui induti specie humana fabulas poetis suppeditauerunt, hominum autem uitam superstitione omni referserunt. atque hic locus a zenone tractatus post a cleanthe et chrysippo pluribus uerbis explicatus est. nam uetus haec opinio graeciam oppleuit, esse exsectum caelum a filio saturno, uinctum autem saturnum ipsum a filio ioue: physica ratio non inelegans inclusa est in impias fabulas. caelestem enim altissimam aetheriamque naturam id est igneam, quae per sese omnia gigneret, uacare uoluerunt ea parte cor poris quae coniunctione alterius egeret ad procreandum. saturnum autem eum esse uoluerunt qui cursum et conuersionem spatiorum ac temporum contineret. qui deus graece id ipsum nomen habet: Κρόνος enim dicitur, qui est idem χρόνος id est spatium temporis. saturnus autem est appellatus quod saturaretur annis; ex se enim natos comesse fingitur solitus, quia consumit aetas temporum spatia annisque praeteritis insaturabiliter expletur. uinctus autem a ioue, ne inmoderatos cursus haberet, atque ut eum siderum uinclis alligaret. sed ipse iuppiter, id est iuuans pater, quem conuersis casibus appellamus a iuuando iouem, a poetis "pater diuomque hominumque" dicitur, a maioribus autem nostris optumus maxumus, et quidem ante optimus id est beneficentissimus quam maximus, quia maius est certeque gratius prodesse omnibus quam opes magnas habere—hunc igitur ennius, ut supra dixi, nuncupat ita dicens "aspice hoc sublime candens, quem inuocant omnes iouem" planius quam alio loco idem "cui quod in me est exsecrabor hoc quod lucet quicquid est"; hunc etiam augures nostri cum dicunt "ioue fulgente tonante": dicunt enim "caelo fulgente et tonante". euripides autem ut multa praeclare sic hoc breuiter: "uides sublime fusum immoderatum aethera, qui terram tenero circumiectu amplectitur: hunc summum habeto diuum, hunc perhibeto iouem". aer autem, ut stoici disputant, interiectus inter mare  et caelum iunonis nomine consecratur, quae est soror et coniux iouis, quod <ei> et similitudo est aetheris et cum eo summa coniunctio. effeminarunt autem eum iunonique tribuerunt, quod nihil est eo mollius. sed iunonem a iuuando credo nominatam. aqua restabat et terra, ut essent ex fabulis tria regna diuisa. datum est igitur neptuno alterum, iouis ut uolumus fratri, maritimum omne regnum, nomenque productum ut portunus a porta sic neptunus a nando, paulum primis litteris immutatis. terrena autem uis omnis atque natura diti patri dedicata est, qui diues ut apud graecos Πλούτων, quia et recidunt omnia in terras et oriuntur e terris. †cui proserpinam (quod graecorum nomen est, ea enim est quae Περσεφόνη graece nominatur)—quam frugum semen esse uolunt absconditamque quaeri a matre fingunt. mater autem est a gerendis frugibus ceres tamquam geres, casuque prima littera itidem immutata ut a graecis; nam ab illis quoque Δημήτηρ quasi γῆ μήτηρ nominata est. iam qui magna uerteret mauors, minerua autem quae uel minueret uel minaretur. cumque in omnibus rebus uim haberent maxumam prima et extrema, principem in sacrificando ianum esse uoluerunt, quod ab eundo nomen est ductum, ex quo transitiones peruiae iani foresque in liminibus profanarum aedium ianuae nominantur. nam uestae nomen a graecis (ea est enim quae ab illis Ἑστία dicitur); uis autem eius ad aras et focos pertinet, itaque in ea dea, quod est rerum custos intuma rum, omnis et precatio et sacrificatio extrema est. nec longe absunt ab hac ui di penates, siue a penu ducto nomine (est enim omne quo uescuntur homines penus) siue ab eo quod penitus insident; ex quo etiam penetrales a poetis uocantur. iam apollinis nomen est graecum. quem solem esse uolunt, dianam autem et lunam eandem esse putant, cum sol dictus sit uel quia solus ex omnibus sideribus est tantus uel quia cum est exortus obscuratis omnibus solus apparet, luna a lucendo nominata sit; eadem est enim lucina, itaque ut apud graecos dianam eamque luciferam sic apud nostros iunonem lucinam in pariendo inuocant. quae eadem diana omniuaga dicitur non a uenando sed quod in septem numeratur tamquam uagantibus; diana dicta quia noctu quasi diem efficeret. adhibetur autem ad partus, quod i maturescunt aut septem non numquam aut ut plerumque nouem lunae cursibus, qui quia mensa spatia conficiunt menses nominantur; concinneque ut multa timaeus, qui cum in historia dixisset qua nocte natus alexander esset eadem dianae ephesiae templum deflagrauisse, adiunxit minime id esse mirandum, quod diana quom in partu olympiadis adesse uoluisset afuisset domo. quae autem dea ad res omnes ueniret uenerem nostri nominauerunt,  atque ex ea potius uenustas quam uenus ex uenustate. 