ex iis, quae sumuntur, aliquid non conceditur, cum aut id, quod credibile dicunt, negatur esse eiusmodi, aut, quod conparabile putant, dissimile ostenditur, aut iudicatum aliam in partem traducitur, aut omnino iudicium inprobatur, aut, quod signum esse aduersarii dixerunt, id eiusmodi negatur esse, aut si conprehensio aut una aut ex utraque parte reprehenditur, aut enumeratio falsa ostenditur, aut simplex conclusio falsi aliquid continere demonstratur. nam omne, quod sumitur ad argumentandum siue pro probabili siue pro  necessario, necesse est sumatur ex his locis, ut ante ostendimus.  quod pro credibili sumptum erit, id infirmabitur, si aut perspicue falsum erit, hoc modo: 'nemo est, quin pecuniam quam sapientiam malit'; aut ex contrario quoque credibile aliquid habebit, hoc modo: 'quis est, qui non officii cupidior quam pecuniae sit?' aut erit omnino incredibile, ut si aliquis, quem constet esse auarum, dicat alicuius mediocris officii causa se maximam pecuniam neglexisse, aut si, quod in quibusdam rebus aut hominibus accidit, id omnibus dicitur usu uenire, hoc pacto: 'qui pauperes sunt, iis antiquior officio pecunia est'; 'qui locus desertus est, in eo caedem factam esse oportet; in loco celebri homo occidi qui potuit?' aut si id, quod raro fit, fieri omnino negatur, ut curio pro fuluio: 'nemo potest uno aspectu neque praeteriens in amorem incidere.'  quod autem pro signo sumetur, id ex isdem locis, quibus confirmatur, infirmabitur. nam in signo primum uerum esse ostendi oportet; deinde esse eius rei signum proprium, qua de agitur, ut cruorem caedis; deinde factum esse, quod non oportuerit, aut non factum, quod oportuerit; postremo scisse eum, de quo quaeritur, eius rei legem et consuetudinem. nam eae res sunt signo adtributae; quas diligentius aperiemus, cum separatim de ipsa coniecturali constitutione dicemus. ergo horum unum quodque in reprehensione aut non esse signo aut parum magno esse aut a se potius quam ab aduersariis stare aut omnino falso dici aut in aliam quoque suspicionem duci posse demonstrabitur.  