loci autem communes ceteris ex assumptionis partibus in utramque partem conuenient. praeterea autem eius, qui a scripto dicet: leges ex se, non ex eius, qui contra commiserit, utilitate spectari oportere et legibus antiquius haberi nihil oportere. contra scriptum: leges in consilio scriptoris et utilitate communi, non in uerbis consistere; quam indignum sit aequitatem litteris urgeri, quae uoluntate eius, qui scripserit, defendatur.  ex contrariis autem legibus controuersia nascitur, cum inter se duae uidentur leges aut plures discrepare, hoc modo: lex:  qui tyrannum occiderit, olympio  nicarum praemia capito et quam uolet sibi rem a magistratu deposcito et magistratus ei concedito . et altera lex:  tyranno occiso quinque eius proximos cognatione magistratus necato . alexandrum, qui apud pheraeos in thessalia tyrannidem occuparat, uxor sua, cui thebe nomen fuit, noctu, cum simul cubaret, occidit. haec filium suum, quem ex tyranno habebat, sibi in praemii loco deposcit. sunt qui ex lege occidi puerum dicant oportere. res in iudicio est.  in hoc genere utramque in partem idem loci atque eadem praecepta conuenient, ideo quod uterque suam legem confirmare, contrariam infirmare debebit. primum igitur leges oportet contendere considerando, utra lex ad maiores, hoc est ad utiliores, ad honestiores ac magis necessarias res pertineat; ex quo conficitur, ut, si leges duae aut si plures erunt, [aut] quotquot erunt, conseruari non possint, quia discrepent inter se, sed ea maxime conseruanda putetur, quae ad maximas res pertinere uideatur; deinde, utra lex posterius lata sit; nam postrema quaeque grauissima est; deinde, utra lex iubeat aliquid, utra permittat; nam id, quod imperatur, necessarium, illud, quod permittitur, uoluntarium est; deinde, in utra lege, si non optemperatum sit, poena adiciatur aut in utra maior poena statuatur; nam maxime conseruanda est ea, quae diligentissime sancta est; deinde, utra lex iubeat, utra uetet; nam saepe ea, quae uetat, quasi exceptione quadam corrigere uideatur illam, quae iubet; deinde, utra lex de genere omni, utra de parte quadam; utra  communiter in plures, utra in aliquam certam rem scripta uideatur; nam quae in partem aliquam et quae in certam quandam rem scripta est, propius ad causam accedere uidetur et ad iudicium magis pertinere; deinde, ex lege utrum statim fieri necesse sit, utrum habeat aliquam moram et sustentationem; nam id, quod statim faciendum sit, perfici prius oportet; deinde operam dare, ut sua lex ipso scripto uideatur niti, contraria autem aut per ambiguum aut per ratiocinationem aut per definitionem induci, <cum> sanctius et firmius id uideatur esse, quod apertius scriptum sit; deinde suae legis ad scriptum ipsum sententiam quoque adiungere, contrariam legem item ad aliam sententiam transducere, ut, si fieri poterit, ne discrepare quidem uideantur inter se; postremo facere, si causa facultatem dabit, ut nostra ratione utraque lex conseruari uideatur, aduersariorum ratione altera sit necessario neglegenda. 