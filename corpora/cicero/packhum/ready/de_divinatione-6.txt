quid? lituus iste uester, quod clarissumum est insigne auguratus, unde uobis est traditus? nempe eo romulus regiones direxit tum, cum urbem condidit. qui quidem romuli lituus, id est incuruum et leuiter a summo inflexum bacillum, quod ab eius litui, quo canitur, similitudine nomen inuenit, cum situs esset in curia saliorum, quae est in palatio, eaque deflagrauisset, inuentus est integer. quid? multis annis post romulum prisco regnante tarquinio quis ueterum scriptorum non loquitur, quae sit ab atto nauio per lituum regionum facta discriptio? qui cum propter paupertatem sues puer pasceret, una ex iis amissa uouisse dicitur, si recuperasset, uuam se deo daturum, quae maxima esset in uinea; itaque sue inuenta ad meridiem spectans in uinea media dicitur constitisse, cumque in quattuor partis uineam diuisisset trisque partis aues abdixissent, quarta parte, quae erat reliqua, in regiones distributa mirabili magnitudine uuam, ut scriptum uidemus, inuenit. qua re celebrata cum uicini omnes ad eum de rebus suis referrent, erat in magno nomine et gloria. ex quo factum est, ut eum ad se rex priscus arcesseret. cuius cum temptaret scientiam auguratus, dixit ei cogitare se quiddam; id possetne fieri, consuluit. ille augurio acto posse respondit. tarquinius autem dixit se cogitasse cotem nouacula posse praecidi. tum attum iussisse experiri. ita cotem in comitium allatam inspectante et rege et populo nouacula esse discissam. ex eo euenit, ut et tarquinius augure atto nauio uteretur et populus de suis rebus ad eum referret. cotem autem illam et nouaculam defossam in comitio supraque inpositum puteal accepimus. negemus omnia, comburamus annales, ficta haec esse dicamus, quiduis denique potius  quam deos res humanas curare fateamur; quid? quod scriptum apud te est de ti. graccho, nonne et augurum et haruspicum conprobat disciplinam? qui cum tabernaculum uitio cepisset inprudens, quod inauspicato pomerium transgressus esset, comitia consulibus rogandis habuit. nota res est et a te ipso mandata monumentis. sed et ipse augur ti. gracchus auspiciorum auctoritatem confessione errati sui conprobauit, et haruspicum disciplinae magna accessit auctoritas, qui recentibus comitiis in senatum introducti negauerunt iustum comitiorum rogatorem fuisse. 