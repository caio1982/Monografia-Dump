si haec non ad ciuis romanos, non ad aliquos amicos nostrae ciuitatis, non ad eos qui populi romani nomen audissent, denique si non ad homines uerum ad bestias, aut etiam, ut longius progrediar, si in aliqua desertissima solitudine ad saxa et ad scopulos haec conqueri ac deplorare uellem, tamen omnia muta atque inanima tanta et tam indigna rerum acerbitate commouerentur. nunc uero cum loquar apud senatores populi romani, legum et iudiciorum et iuris auctores, timere non debeo ne non unus iste ciuis romanus illa cruce dignus, ceteri omnes simili periculo indignissimi iudicentur. paulo ante, iudices, lacrimas in morte misera atque indigna nauarchorum non tenebamus, et recte ac merito sociorum innocentium miseria commouebamur: quid nunc in nostro sanguine tandem facere debemus? nam ciuium romanorum omnium sanguis coniunctus existimandus est, quoniam et salutis omnium ratio et ueritas postulat. omnes hoc loco ciues romani, et qui adsunt et qui ubique sunt, uestram seueritatem desiderant, uestram fidem implorant, uestrum auxilium requirunt; omnia sua iura commoda auxilia, totam denique libertatem in uestris sententiis uersari arbitrantur. a me tametsi satis habent, tamen, si res aliter acciderit, plus habebunt fortasse quam postulant. nam si qua uis istum de uestra seueritate eripuerit, id quod neque metuo, iudices, neque ullo modo fieri posse uideo,â€”sed si in hoc me ratio fefellerit, siculi causam suam perisse querentur et mecum pariter moleste ferent, populus quidem romanus breui, quoniam mihi potestatem apud se agendi dedit, ius suum me agente suis suffragiis ante kalendas februarias recuperabit. ac si de mea gloria atque amplitudine quaeritis, iudices, non est alienum meis rationibus  istum mihi ex hoc iudicio ereptum ad illud populi romani iudicium reseruari. splendida est illa causa, probabilis mihi et facilis, populo grata atque iucunda; denique si uideor hic, id quod ego non quaesiui, de uno isto uoluisse crescere, isto absoluto, quod sine multorum scelere fieri non potest, de multis mihi crescere licebit. 