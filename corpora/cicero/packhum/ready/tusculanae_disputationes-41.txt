sed quid poëtis irascimur? uirtutis magistri, philosophi, inuenti sunt, qui summum malum dolorem dicerent. at tu, adulescens, cum id tibi paulo ante dixisses uideri, rogatus a me, etiamne maius quam dedecus, uerbo de sententia destitisti. roga hoc idem epicurum: maius dicet esse malum mediocrem dolorem quam maxumum dedecus; in ipso enim dedecore mali nihil esse, nisi sequantur dolores. quis igitur epicurum sequitur dolor, cum hoc ipsum dicit, summum malum esse dolorem? quo dedecus maius a philosopho nullum expecto. quare satis mihi dedisti, cum respondisti maius tibi uideri malum dedecus quam dolorem. hoc ipsum enim si tenebis, intelleges quam sit obsistendum dolori; nec tam quaerendum est, dolor malumne sit, quam firmandus animus ad dolorem ferendum.  concludunt ratiunculas stoici, cur non sit malum; quasi de uerbo, non de re laboretur. quid me decipis, zeno? nam cum id, quod mihi horribile uidetur, tu omnino malum negas esse, capior et scire cupio, quo modo id, quod ego miserrimum existimem, ne malum quidem sit. 'nihil est' inquit 'malum nisi quod turpe atque uitiosum est.' ad ineptias redis; illud enim, quod me angebat, non eximis. scio dolorem non esse nequi tiam; desine id me docere: hoc doce, doleam necne doleam, nihil interesse. 'numquam quicquam' inquit 'ad beate quidem uiuendum, quod est in una uirtute positum; sed est tamen reiciendum.' cur? 'asperum est, contra naturam, difficile perpessu, triste, durum.' haec est copia uerborum, quod omnes uno uerbo malum appellamus, id tot modis posse dicere. definis tu mihi, non tollis dolorem, cum dicis asperum, contra naturam, uix quod ferri tolerarique possit; nec mentiris; sed re succumbere non oportebat uerbis gloriantem. 'dum nihil bonum nisi quod honestum, nihil malum nisi quod turpe—' optare hoc quidem est, non docere; illud et melius et uerius, omnia quae natura aspernetur in malis esse, quae adsciscat, in bonis. hoc posito et uerborum concertatione sublata tantum tamen excellet illud quod recte amplexantur isti, quod honestum, quod rectum, quod decorum appellamus, quod idem interdum uirtutis nomine amplectimur, ut omnia praeterea, quae bona corporis et fortunae putantur, perexigua et minuta uideantur, <igitur> ne malum quidem ullum, nec si in unum locum conlata omnia sint, cum turpitudinis malo comparanda. quare si, ut initio concessisti, turpitudo peius est quam dolor, nihil est plane dolor. nam dum tibi turpe nec dignum uiro uidebitur gemere, eiulare, lamentari, frangi, de bilitari dolore, dum honestas, dum dignitas, dum decus aderit, tuque in ea intuens te continebis, cedet profecto uirtuti dolor et animi inductione languescet. 