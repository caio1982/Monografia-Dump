sed de ceteris studiis alio loco et dicemus, si usus fuerit, et saepe diximus. sapientiae studium uetus id quidem in nostris, sed tamen ante laelii aetatem et scipionis non reperio quos appellare possim nominatim. quibus adulescentibus stoicum diogenen et academicum carneadem uideo ad senatum ab atheniensibus missos esse legatos, qui cum rei publicae nullam umquam partem attigissent essetque eorum alter cyrenaeus alter babylonius, numquam profecto scholis essent excitati neque ad illud munus electi, nisi in quibusdam principibus temporibus illis fuissent studia doctrinae. qui cum cetera litteris mandarent, alii ius ciuile, alii orationes suas, alii monumenta maiorum, hanc amplissimam omnium artium, bene uiuendi disci plinam, uita magis quam litteris persecuti sunt. itaque illius uerae elegantisque philosophiae, quae ducta a socrate in peripateticis adhuc permansit et idem alio modo dicentibus stoicis, cum academici eorum controuersias disceptarent, nulla fere sunt aut pauca admodum latina monumenta siue propter magnitudinem rerum occupationemque hominum, siue etiam quod imperitis ea probari posse non arbitrabantur, cum interim illis silentibus c. amafinius extitit dicens, cuius libris editis commota multitudo contulit se ad eam potissimum disciplinam, siue quod erat cognitu perfacilis, siue quod inuitabantur inlecebris blandis uoluptatis, siue etiam, quia nihil erat prolatum melius, illud quod erat tenebant. post amafinium autem multi eiusdem aemuli rationis multa cum scripsissent, italiam totam occupauerunt, quodque maxumum argumentum est non dici illa subtiliter, quod et tam facile ediscantur et ab indoctis probentur, id illi firmamentum esse disciplinae putant. 