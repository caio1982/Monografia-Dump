et nunc cuiquam credo esse dubium quin tu id commissurus non fueris,—praesertim cum statuisses, ut ais, tibi causam esse dicendam,—ut ille archipirata non potius securi feriretur quam, quod erat ante oculos positum, tuo periculo uiueret! si enim esset mortuus, tu, qui crimen ais te metuisse, quaero, cui probares? cum constaret istum syracusis a nullo uisum esse archipiratam, ab omnibus desideratum, cum dubitaret nemo quin abs te pecunia liberatus esset, cum uulgo loquerentur suppositum in eius locum quem pro illo probare uelles, cum tu te fassus esses id crimen tanto ante metuisse: si eum diceres esse mortuum, quis te audiret? nunc cum uiuum nescio quem istum producis, tamen te derideri uides. quid? si aufugisset, si uincla rupisset ita ut nico, ille nobilissimus pirata, fecit, quem p. seruilius qua felicitate ceperat eadem recuperauit, quid diceres? uerum hoc erat: si ille semel uerus pirata securi percussus esset, pecuniam illam non haberes; si hic falsus esset mortuus aut profugisset, non esset difficile alium in suppositi locum supponere. plura dixi quam uolui de illo archipirata, et tamen ea quae certissima sunt huius criminis argumenta praetermisi. uolo enim esse totum mihi crimen hoc integrum: est certus locus, certa lex, certum tribunal quo hoc reseruetur.  hac tanta praeda auctus, mancipiis argento ueste locupletatus, nihilo diligentior ad classem ornandam milites reuocandos alendosque esse coepit, cum ea res non solum prouinciae saluti uerum etiam ipsi praedae posset esse. nam aestate summa, quo tempore ceteri praetores obire prouinciam et concursare consuerunt aut etiam in tanto praedonum metu et periculo ipsi nauigare, eo tempore ad  luxuriem libidinesque suas domo sua regia—quae regis hieronis fuit, qua praetores uti solent—contentus non fuit; tabernacula, quem ad modum consuerat temporibus aestiuis, quod antea demonstraui, carbaseis intenta uelis conlocari iussit in litore, quod est litus in insula syracusis post arethusae fontem propter ipsum introitum atque ostium portus amoeno sane et ab arbitris remoto loco. hic dies aestiuos praetor populi romani, custos defensorque prouinciae, sic uixit ut muliebria cotidie conuiuia essent, uir accumberet nemo praeter ipsum et praetextatum filium—etsi recte sine exceptione dixeram uirum, cum isti essent, neminem fuisse. non numquam etiam libertus timarchides adhibebatur, mulieres autem nuptae nobiles praeter unam mimi isidori filiam, quam iste propter amorem ab rhodio tibicine abduxerat. <erat> pipa quaedam, uxor aeschrionis syracusani, de qua muliere plurimi uersus qui in istius cupiditatem facti sunt tota sicilia percelebrantur; erat nice, facie eximia, ut praedicatur, uxor cleomeni syracusani. hanc uir amabat, uerum tamen huius libidini aduersari nec poterat nec audebat, et simul ab isto donis beneficiisque multis deuinciebatur. illo autem tempore iste, tametsi ea est hominis impudentia quam nostis, ipse tamen cum uir esset syracusis, uxorem eius parum poterat animo soluto ac libero tot in acta dies secum habere. itaque excogitat rem singularem; nauis quibus legatus praefuerat cleomeni tradit, classi populi romani cleomenem syracusanum praeesse  iubet atque imperare. hoc eo facit ut ille non solum abesset a domo dum nauigaret, sed etiam libenter cum magno honore beneficioque abesset, ipse autem remoto atque ablegato uiro non liberius quam antea—quis enim umquam istius libidini obstitit?—sed paulo solutiore animo tamen secum illam haberet, si non tamquam uirum sed tamquam aemulum remouisset. 