partitione tum sic utendum est, nullam ut partem relinquas; ut, si partiri uelis tutelas, inscienter facias, si ullam praetermittas. at si stipulationum aut iudiciorum formulas partiare, non est uitiosum in re infinita praetermittere aliquid. quod idem in diuisione uitiosum est. formarum enim certus est numerus quae cuique generi subiciantur; partium distributio saepe est infinitior, tamquam riuorum a fonte diductio. itaque in oratoriis artibus quaestionis genere proposito, quot eius formae sint, subiungitur absolute. at cum de ornamentis uerborum sententiarumue praecipitur, quae uocant σχήματα, non fit idem. res est enim infinitior; ut ex hoc quoque intellegatur quid uelimus inter partitionem et diuisionem interesse. quamquam enim uocabula prope idem ualere uidebantur, tamen quia res differebant, nomina rerum distare uoluerunt.   multa etiam ex notatione sumuntur. ea est autem, cum ex ui nominis argumentum elicitur; quam graeci ἐτυμολογίαν appellant, id est uerbum ex uerbo ueriloquium; nos autem nouitatem uerbi non satis apti fugientes genus hoc notationem appellamus, quia sunt uerba rerum notae. itaque hoc quidem aristoteles σύμβολον appellat, quod latine est nota. sed cum intellegitur quid significetur, minus laborandum est de nomine. multa igitur in disputando notatione eliciuntur ex uerbo, ut cum quaeritur postliminium quid sit—non dico quae sint postlimini; nam id caderet in diuisionem, quae talis est: postliminio redeunt haec: homo, nauis, mulus clitellarius, equus, equa quae frenos recipere solet—; sed cum ipsius postlimini uis quaeritur et uerbum ipsum notatur; in quo seruius noster, ut opinor, nihil putat esse notandum nisi post, et liminium illud productionem esse uerbi uult, ut in finitimo, legitimo, aeditimo non plus inesse timum quam in meditullio tullium; scaeuola autem p. f. iunctum putat esse uerbum, ut sit in eo et post et limen; ut, quae a nobis alienata, cum ad hostem peruenerint, ex suo tamquam limine exierint, hinc  ea cum redierint post ad idem limen, postliminio redisse uideantur. quo genere etiam mancini causa defendi potest, postliminio redisse; deditum non esse, quoniam non sit receptus; nam neque deditionem neque donationem sine acceptione intellegi posse. 