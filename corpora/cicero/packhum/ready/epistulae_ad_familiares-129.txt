inter oct .   46  et febr .   45 cicero s. d. gallo cum decimum iam diem grauiter ex intestinis laborarem neque iis qui mea opera uti uolebant me probarem non ualere quia febrim non haberem, fugi in tusculanum, cum quidem biduum ita ieiunus fuissem ut ne aquam quidem gustarem. itaque confectus languore et fame magis tuum officium desideraui quam a te requiri putaui meum. ego autem cum omnis morbos reformido tum <eum in> quo epicurum tuum stoici male accipiunt quia dicat στραγγουρικὰ καὶ δυσεντερικὰ πάθη sibi molesta esse; quorum alterum morbum edacitatis esse putant, alterum etiam turpioris intemperantiae. sane δυσεντερίαν pertimueram; sed uisa est mihi uel loci mutatio uel animi etiam relaxatio uel ipsa fortasse iam senescentis morbi remissio profuisse.  ac tamen, ne mirere unde hoc acciderit quo modoue commiserim, lex sumptuaria, quae uidetur λιτότητα attulisse, ea mihi fraudi fuit. nam dum uolunt isti lauti terra nata, quae lege excepta sunt, in honorem adducere, fungos, heluellas, herbas omnis ita condiunt ut nihil possit esse suauius. in eas cum incidissem in cena augurali apud lentulum, tanta me διάρροια arripuit ut hodie primum uideatur coepisse consistere. ita ego, qui me ostreis et murenis facile abstinebam, a beta et a malua deceptus sum. posthac igitur erimus cautiores.  tu tamen, cum audisses ab anicio (uidit enim me nauseantem), non modo mittendi causam iustam habuisti sed  etiam uisendi. ego hic cogito commorari quoad me reficiam. nam et uiris et corpus amisi; sed si morbum depulero, facile, ut spero, illa reuocabo.