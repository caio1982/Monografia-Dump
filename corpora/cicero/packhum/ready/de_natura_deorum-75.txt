'mihi uero' inquit uelleius 'ualde uidetur; nam et maiora exspecto et is quae dicta sunt uehementer adsentior.'  tum balbus 'interpellare te' inquit 'cotta nolo, sed sumemus tempus aliud; efficiam profecto ut fateare. sed * * ' * * *  lactant .   diu .  inst .   2.8.10 primum igitur non est probabile eam materiam rerum unde omnia orta sunt esse diuina prouidentia effectam, sed et habere et habuisse uim et naturam suam. ut igitur faber cum quid aedificaturus est non ipse facit materiam sed utitur ea quae sit parata, fictorque item cera, sic isti prouidentiae diuinae mate riam praesto esse oportuit non quam ipse faceret sed quam haberet paratam. quod si materia non est a deo facta, ne terra quidem et aqua et aer et ignis a deo factus est. diom .   gl   1.313 k homines omnibus bestiis antecedunt "nequaquam istuc istac ibit; magna inest certatio. nam ut ego illi supplicarem tanta blandiloquentia, ni ob rem": parumne ratiocinari uidetur et sibi ipsa nefariam pestem machinari? illud uero quam callida ratione: "qui uolt quod uolt, ita dat se res ut operam dabit", qui est uersus omnium seminator malorum. "ille trauersa mente mihi hodie tradidit repagula, quibus ego iram omnem recludam atque illi per niciem dabo, mihi maerores illi luctum, exitium illi exilium mihi." hanc uidelicet rationem, quam uos diuino beneficio homini solum tributam dicitis, bestiae non habent; uidesne igitur quanto munere deorum simus adfecti? atque eadem medea patrem patriamque fugiens, "postquam pater adpropinquat iamque paene ut conprehendatur parat,  puerum interea obtruncat membraque articulatim  diuidit perque agros passim dispergit corpus: id ea gratia ut, dum nati dissipatos artus captaret parens, ipsa interea effugeret, illum ut maeror tardaret  sequi, sibi salutem ut familiari pareret parricidio". huic ut scelus sic ne ratio quidem defuit. quid ille funestas epulas fratri conparans nonne uersat huc et illuc cogitatione rationem: "maior mihi moles, maius miscendumst malum, qui illius acerbum cor contundam et conprimam". nec tamen ille ipse est praetereundus, "qui non sat habuit coniugem inlexe in stuprum", de quo recte et uerissume loquitur atreus: "quod re in summa summum esse arbitror periclum, matres coinquinari regias, contaminari stirpem, admisceri genus". at id ipsum quam callide, qui regnum adulterio quaereret: "addo" inquit "huc, quod mihi portento caelestum  pater prodigium misit, regni stabilimen mei, agnum inter pecudes aurea clarum coma quondam thyestem clepere ausum esse e regia, [a] qua in re adiutricem coniugem cepit sibi". uideturne summa inprobitate usus non sine summa esse ratione? nec uero scaena solum referta est his sceleribus sed multo uita communis paene maioribus. sentit domus unius cuiusque sentit forum, sentit curia campus socii prouinciae, ut quem ad modum ratione  recte fiat sic ratione peccetur, alterumque et a paucis et raro, alterum et semper et a plurimis, ut satius fuerit nullam omnino nobis a dis immortalibus datam esse rationem quam tanta cum pernicie datam. ut uinum aegrotis, quia prodest raro nocet saepissime, melius est non adhibere omnino quam spe dubiae salutis in apertam perniciem incurrere, sic haud scio an melius fuerit humano generi motum istum celerem cogitationis acumen sollertiam, quam rationem uocamus, quoniam pestifera sit multis admodum paucis salutaris, non dari omnino quam tam munifice et tam large dari. quam ob rem si mens uoluntasque diuina idcirco consuluit hominibus quod is est largita rationem, is solis consuluit quos bona ratione donauit, quos uidemus si modo ulli sint esse perpaucos. non placet autem paucis a diis inmortalibus esse consultum; sequitur ergo ut nemini consultum sit. 