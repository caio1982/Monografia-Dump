illo tempore segestanis maxima cum cura haec ipsa diana, de qua dicimus, redditur; reportatur segestam; in suis antiquis sedibus summa cum gratulatione ciuium et laetitia reponitur. haec erat posita segestae sane excelsa in basi, in qua grandibus litteris p. africani nomen erat incisum eumque carthagine capta restituisse perscriptum. colebatur a ciuibus, ab omnibus aduenis uisebatur; cum quaestor essem, nihil mihi ab illis est demonstratum prius. erat admodum amplum et excelsum signum cum stola; uerum tamen inerat in illa magnitudine aetas atque habitus uirginalis; sagittae pendebant ab umero, sinistra manu  retinebat arcum, dextra ardentem facem praeferebat. hanc cum iste sacrorum omnium et religionum hostis praedoque uidisset, quasi illa ipsa face percussus esset, ita flagrare cupiditate atque amentia coepit; imperat magistratibus ut eam demoliantur et sibi dent; nihil sibi gratius ostendit futurum. illi uero dicere sibi id nefas esse, seseque cum summa religione tum summo metu legum et iudiciorum teneri. iste tum petere ab illis, tum minari, tum spem, tum metum ostendere. opponebant illi nomen interdum p. africani; populi romani illud esse dicebant; nihil se in eo potestatis habere quod imperator clarissimus urbe hostium capta monumentum uictoriae populi romani esse uoluisset. cum iste nihilo remissius atque etiam multo uehementius instaret cotidie, res agitur in senatu: uehementer ab omnibus reclamatur. itaque illo tempore ac primo istius aduentu pernegatur. postea, quidquid erat oneris in nautis remigibusque exigendis, in frumento imperando, segestanis praeter ceteros imponebat, aliquanto amplius quam ferre possent. praeterea magistratus eorum euocabat, optimum quemque et nobilissimum ad se arcessebat, circum omnia prouinciae fora rapiebat, singillatim uni cuique calamitati fore se denuntiabat, uniuersis se funditus euersurum esse illam ciuitatem minabatur. itaque aliquando multis malis magnoque metu uicti segestani praetoris imperio parendum esse decreuerunt. magno cum luctu et gemitu totius ciuitatis, multis cum lacrimis et lamentationibus uirorum mulierumque omnium simulacrum dianae tollendum locatur. 