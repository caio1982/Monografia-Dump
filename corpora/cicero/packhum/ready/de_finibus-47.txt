at coluit ipse amicitias. quis, quaeso, illum negat et bonum uirum et comem et humanum fuisse? de ingenio eius in his disputationibus, non de moribus quaeritur. sit ista in graecorum leuitate peruersitas, qui maledictis insectantur eos, a quibus de ueritate dissentiunt. sed quamuis comis in amicis tuendis fuerit, tamen, si haec uera sunt—nihil enim affirmo—, non satis acutus fuit. at multis se probauit. et quidem iure fortasse, sed tamen non grauissimum est testimonium multitudinis. in omni enim arte uel studio uel quauis scientia uel in ipsa uirtute optimum quidque rarissimum est. ac mihi quidem, quod et ipse bonus uir fuit et multi epicurei et fuerunt et hodie sunt et in amicitiis fideles et in omni uita constantes et graues nec uoluptate, sed officio consilia moderantes, hoc uidetur maior uis honestatis et minor uoluptatis. ita enim uiuunt quidam, ut eorum uita refellatur oratio. atque ut ceteri dicere existimantur melius quam facere, sic hi mihi uidentur facere melius quam dicere.  sed haec nihil sane ad rem; illa uideamus, quae a te de amicitia dicta sunt. e quibus unum mihi uidebar ab ipso epicuro dictum cognoscere, amicitiam a uoluptate non posse diuelli ob eamque rem colendam esse, quod, <quoniam> sine ea tuto et sine metu uiui non  posset, ne iucunde quidem posset. satis est ad hoc responsum. attulisti aliud humanius horum recentiorum, numquam dictum ab ipso illo, quod sciam, primo utilitatis causa amicum expeti, cum autem usus accessisset, tum ipsum amari per se etiam omissa spe uoluptatis. hoc etsi multimodis reprehendi potest, tamen accipio, quod dant. mihi enim satis est, ipsis non satis. nam aliquando posse recte fieri dicunt nulla expectata nec quaesita uoluptate. posuisti etiam dicere alios foedus quoddam inter se facere sapientis, ut, quem ad modum sint in se ipsos animati, eodem modo sint erga amicos; id et fieri posse et saepe esse factum et ad uoluptates percipiendas maxime pertinere. hoc foedus facere si potuerunt, faciant etiam illud, ut aequitatem, modestiam, uirtutes omnes per se ipsas gratis diligant. an uero, si fructibus et emolumentis et utilitatibus amicitias colemus, si nulla caritas erit, quae faciat amicitiam ipsam sua sponte, ui sua, ex se et propter se expetendam, dubium est, quin fundos et insulas amicis anteponamus? 