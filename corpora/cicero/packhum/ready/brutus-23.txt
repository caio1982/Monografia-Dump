iam q. catulus non antiquo illo more sed hoc nostro, nisi quid fieri potest perfectius, eruditus. multae litterae, summa non uitae solum atque naturae sed orationis etiam comitas, incorrupta quaedam latini sermonis integritas; quae perspici cum ex orationibus eius potest tum facillume ex eo libro, quem de consulatu et de rebus gestis suis  conscriptum molli et xenophonteo genere sermonis misit ad a. furium poetam familiarem suum; qui liber nihilo notior est quam illi tres, de quibus ante dixi, scauri libri.  tum brutus: mihi quidem, inquit, nec iste notus est nec illi; sed haec mea culpa est, numquam enim in manus inciderunt. nunc autem et a te sumam et conquiram ista posthac curiosius.  fuit igitur in catulo sermo latinus; quae laus dicendi non mediocris ab oratoribus plerisque neglecta est. nam de sono uocis et suauitate appellandarum litterarum, quoniam filium cognouisti, noli exspectare quid dicam. quamquam filius quidem non fuit in oratorum numero; sed non deerat ei tamen in sententia dicenda cum prudentia tum elegans quoddam et eruditum orationis genus. nec habitus est tamen pater ipse catulus princeps in numero patronorum; sed erat talis ut, cum quosdam audires qui tum erant praestantes, uideretur esse inferior, cum autem ipsum audires sine comparatione, non modo contentus esses, sed melius non quaereres. q. metellus numidicus et eius conlega m. silanus dicebant de re publica quod esset illis uiris et consulari dignitati satis. m. aurelius scaurus non saepe dicebat, sed polite; latine uero in primis est eleganter locutus. quae laus eadem in a. albino bene loquendi fuit; nam flamen albinus etiam in numero est habitus disertorum; q. etiam caepio, uir acer et fortis, cui fortuna belli crimini, inuidia populi calamitati fuit. tum etiam c. l. memmii fuerunt oratores mediocres, accusatores acres atque acerbi; itaque in iudicium capitis multos uocauerunt, pro reis non saepe dixerunt. sp. thorius satis ualuit in populari genere dicendi, is qui agrum publicum uitiosa et inutili lege uectigali leuauit. m. marcellus aesernini pater non ille quidem in patronis,  sed et in promptis tamen et non inexercitatis ad dicendum fuit, ut filius eius p. lentulus. l. etiam cotta praetorius in mediocrium oratorum numero, dicendi non ita multum laude processerat, sed de industria cum uerbis tum etiam ipso sono quasi subrustico persequebatur atque imitabatur antiquitatem. 