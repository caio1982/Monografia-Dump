Exinde exiguae tenui cum lumine multae inter Pistricem fusae sparsaeque uidentur atque Gubernaclum stellae, quas contegit omnis formidans acrem morsum Lepus: his neque nomen nec formam ueteres certam statuisse uidentur. Nam quae sideribus claris natura poliuit et uario pinxit distinguens lumine formas,  haec ille astrorum custos ratione notauit signaque dignauit caelestia nomine uero; has autem quae sunt paruo cum lumine fusae, consimili specie stellas parilique nitore, non potuit nobis nota clarare figura.  Exinde Australem soliti quem dicere Piscem uoluitur inferior Capricorno uersus ad Austrum, Pistricem obseruans, procul illis Piscibus haerens.  Et prope conspicies, expertis nominis omnis, inter Pistricem et Piscem quem diximus Austri stellas, sub pedibus stratas radiantis Aquari. Propter Aquarius obscurum dextra rigat amnem, exiguo qui stellarum candore nitescit. E multis tamen is duo late lumina fulgent: unum sub magnis pedibus cernetur Aquari; quod superest, gelido delapsum flumine fontis, spinigeram subter caudam Pistricis adhaesit. Hae tenues stellae perhibentur nomine Aqua[r]i. Hic aliae uolitant paruo cum lumine clarae  atque priora pedum subeunt uestigia magni Arquitenentis, et obscurae sine nomine cedunt.  Inde Nepae cernes propter fulgentis acumen Aram, quam flatu permulcet spiritus Austri, exiguo superum quae lumen tempore tranat; nam procul Arcturo aduersa est de parte locata: Arcturo magnum spatium supero dedit orbe Iuppiter, huic paruum inferiore in parte locauit. Hic tamen aeterno inuisens loca curriculo nox signa dedit nautis cuncti quae noscere possent, conmiserans hominum metuendos undique casus. Nam cum fulgentem cernes sine nubibus atris Aram sub media caeli regione locatam, a summa parte obscura caligine tectam, tum ualidis fugito deuitans uiribus Austrum. Quem si prospiciens uitaueris, omnia caute armamenta locans tuto labere per undas; sin grauis inciderit uehementi flamine uentus, perfringet celsos defixo robore malos, ut res nulla feras possit mulcere procellas,  ni parte ex Aquilonis opacam pellere nubem coeperit et subitis auris diduxerit Ara. 