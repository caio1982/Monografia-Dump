hoc modo hanc causam disceptari oportet, non ab atomis errantibus et de uia declinantibus petere  praesidium. 'declinat', inquit, 'atomus'. primum cur? aliam enim quandam uim motus habebant a democrito inpulsionis, quam plagam ille appellat, a te, epicure, grauitatis et ponderis. quae ergo noua causa in natura est, quae declinet atomum? aut num sortiuntur inter se, quae declinet, quae non? aut cur minimo declinent interuallo, maiore non? aut cur declinent uno minimo, non declinent duobus aut tribus? optare hoc quidem est, non disputare. nam neque extrinsecus inpulsam atomum loco moueri et declinare dicis, neque in illo inani, per quod feratur atomus, quicquam fuisse causae, cur ea non e regione ferretur, nec in ipsa atomo mutationis aliquid factum est, quam ob rem naturalem motum sui ponderis non teneret. ita cum attulisset nullam causam, quae istam declinationem efficeret, tamen aliquid sibi dicere uidetur, cum id dicat, quod omnium mentes aspernentur ac respuant. nec uero quisquam magis confirmare mihi uidetur non modo fatum, uerum etiam necessitatem et uim omnium rerum sustulisseque motus animi uoluntarios, quam hic, qui aliter obsistere fato fatetur se non potuisse, nisi ad has commenticias declinationes confugisset. nam, ut essent atomi, quas quidem esse mihi probari nullo modo potest, tamen declinationes istae numquam explicarentur. nam si atomis, ut grauitate ferantur, tributum est necessitate naturae, quod omne pondus nulla re inpediente moueatur et feratur necesse est, illud quoque necesse est, declinare, quibusdam atomis uel, si uolunt, omnibus naturaliter . . . . 