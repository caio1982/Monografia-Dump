c .  u id .  iun .   43 cicero cassio s. scelus adfinis tui lepidi summamque leuitatem et inconstantiam ex actis, quae ad te mitti certo scio, cognosse te arbitror. itaque nos confecto bello, ut arbitrabamur, renouatum bellum gerimus spemque omnem in d. bruto et planco habemus, <uel,> si uerum quaeris, in te et in m. bruto, non solum ad praesens perfugium si, quod nolim, aduersi quid acciderit sed etiam ad confirmationem perpetuae libertatis.  nos hic de dolabella audiebamus quae uellemus, sed certos auctores non habebamus. te quidem magnum hominem et praesenti iudicio et reliqui temporis exspectatione scito esse. hoc tibi proposito fac ut ad summa contendas. nihil est tantum quod non populus romanus a te perfici atque obtineri posse iudicet.  uale. 