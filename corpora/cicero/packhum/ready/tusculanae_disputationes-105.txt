atque etiam omne bonum laetabile est; quod autem laetabile, id praedicandum et prae se ferendum; quod tale autem, id etiam gloriosum; si uero gloriosum, certe laudabile; quod laudabile autem, profecto etiam honestum; quod bonum igitur, id honestum. at quae isti bona numerant, ne ipsi quidem honesta dicunt; solum igitur bonum, quod honestum; ex quo efficitur honestate una uitam contineri beatam. non sunt igitur ea bona dicenda nec habenda, quibus abundantem licet esse miserrimum. an dubitas quin praestans ualetudine, uiribus, forma, acerrumis integerrumisque sensibus, adde etiam, si lubet, pernicitatem et uelocitatem, da diuitias, honores, imperia, opes, gloriam—si fuerit is, qui haec habet, iniustus, intemperans, timidus, hebeti ingenio atque nullo, dubitabisne eum miserum dicere? qualia igitur ista bona sunt, quae qui habeat miserrimus esse possit? uideamus ne, ut aceruus ex sui generis granis, sic beata uita ex sui similibus partibus effici debeat. quod si ita est, ex bonis, quae sola honesta sunt, efficiendum est beatum; ea mixta ex dissimilibus si erunt, honestum ex is effici nihil poterit; quo detracto quid poterit beatum intellegi? etenim, quicquid est, quod bonum sit, id expetendum est; quod autem expetendum, id certe adprobandum; quod uero  adprobaris, id gratum acceptumque habendum; ergo etiam dignitas ei tribuenda est. quod si ita est, laudabile sit necesse est; bonum igitur omne laudabile. ex quo efficitur, ut, quod sit honestum, id sit solum bonum. quod ni ita tenebimus, multa erunt, quae nobis bona dicenda sint; omitto diuitias—quas cum quiuis quamuis indignus habere possit, in bonis non numero; quod enim est bonum, id non quiuis habere potest—, omitto nobilitatem famamque popularem stultorum inproborumque consensu excitatam: haec, quae sunt minima, tamen bona dicantur necesse est, candiduli dentes, uenusti oculi, color suauis et ea quae anticlea laudat ulixi pedes abluens: 'lénitudo orátionis, móllitudo córporis.' ea si bona ducemus, quid erit in philosophi grauitate quam in uolgi opinione stultorumque turba quod dicatur aut grauius aut grandius? at enim eadem stoici 'praecipua' uel 'producta' dicunt, quae 'bona' isti. dicunt illi quidem, sed is uitam beatam compleri negant; hi autem sine is esse nullam putant aut, si sit beata, beatissimam certe negant. nos autem uolumus beatissimam, idque nobis socratica illa conclusione confirmatur. sic enim princeps ille philosophiae disserebat: qualis cuiusque animi adfectus esset, talem esse hominem; qualis autem homo ipse esset, talem eius esse orationem; orationi autem facta similia, factis uitam. adfectus autem animi in bono  uiro laudabilis; et uita igitur laudabilis boni uiri; et honesta ergo, quoniam laudabilis. ex quibus bonorum beatam uitam esse concluditur. etenim, pro deorum atque hominum fidem! parumne cognitum est superioribus nostris disputationibus, an delectationis et otii consumendi causa locuti sumus, sapientem ab omni concitatione animi, quam perturbationem uoco, semper uacare, semper in animo eius esse placidissimam pacem? uir igitur temperatus, constans, sine metu, sine aegritudine, sine alacritate futtili, sine libidine nonne beatus? at semper sapiens talis; semper igitur beatus. iam uero qui potest uir bonus non ad id, quod laudabile sit, omnia referre, quae agit quaeque sentit? refert autem omnia ad beate uiuendum; beata igitur uita laudabilis; nec quicquam sine uirtute laudabile: beata igitur uita uirtute conficitur. atque hoc sic etiam concluditur: nec in misera uita quicquam est praedicabile aut gloriandum nec in ea, quae nec misera sit nec beata. et est in aliqua uita praedicabile aliquid et gloriandum ac prae se ferendum, ut epaminondas: 'consiliis nostris laus est attonsa laconum,' ut africanus: 'a sole exoriente supra maeotis paludes  nemo est qui factis aequiperare queat.'  quod si <est>, beata uita glorianda et praedicanda et prae se ferenda est; nihil est enim aliud quod praedicandum et prae se ferendum sit. quibus positis intellegis quid sequatur. et quidem, nisi ea uita beata est, quae est eadem honesta, sit aliud necesse est melius uita beata; quod erit enim honestum, certe fatebuntur esse melius. ita erit beata uita melius aliquid; quo quid potest dici peruersius? quid? cum fatentur satis magnam uim esse in uitiis ad miseram uitam, nonne fatendum est eandem uim <in> uirtute esse ad beatam uitam? contrariorum enim contraria sunt consequentia. 