sed defendat, quod quisque sentit; sunt enim iudicia libera: nos institutum tenebimus nullisque unius disciplinae legibus adstricti, quibus in philosophia necessario pareamus, quid sit in quaque re maxime probabile, semper requiremus. quod cum saepe alias, tum nuper in tusculano studiose egimus. itaque expositis tridui disputationibus quartus dies hoc libro concluditur. ut enim in inferiorem ambulationem descendimus, quod feceramus idem superioribus diebus, acta res est sic:   dicat, si quis uolt, qua de re disputari uelit.  non mihi uidetur omni animi perturbatione posse sapiens uacare.  aegritudine quidem hesterna disputatione uidebatur, nisi forte temporis causa nobis adsentiebare.  minime uero; nam mihi egregie probata est oratio tua.  non igitur existumas cadere in sapientem aegritudinem?  prorsus non arbitror.  atqui, si ista perturbare animum sapientis non potest, nulla poterit. quid enim? metusne conturbet? at earum rerum est absentium metus, quarum praesentium est aegritudo; sublata igitur aegritudine sublatus est metus. restant duae perturbationes, laetitia gestiens et libido; quae si non cadent in sapientem, semper mens erit tranquilla sapientis.  sic prorsus intellego.  utrum igitur mauis? statimne nos uela facere an quasi e portu egredientis paululum remigare? 