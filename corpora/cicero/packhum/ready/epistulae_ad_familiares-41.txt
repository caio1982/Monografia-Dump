iii aut prid .  non .  sext .   50  sidae cicero appio pulchro s. gratulabor tibi prius (ita enim rerum ordo postulat), deinde ad me conuertar.  ego uero uehementer gratulor de iudicio ambitus, neque id quod nemini dubium fuit, absolutum esse te, sed illud quod, quo melior ciuis, quo uir clarior, quo fortior amicus es quoque plura uirtutis industriae ornamenta in te sunt, eo mirandum est magis nullam ne in tabellae quidem latebra fuisse absconditam maleuolentiam quae te impugnare auderet. non horum temporum, non horum hominum atque morum negotium. nihil iam sum pridem admiratus magis.  de me autem, suscipe paulisper meas partis et eum te esse finge qui sum ego: si facile inueneris quid dicas, noli ignoscere haesitationi meae. ego uero uelim mihi tulliaeque meae, sicut tu amicissime et suauissime optas, prospere euenire ea quae me insciente facta sunt a meis. sed ita cecidisse ut agerentur eo tempore, spero omnino cum aliqua felicitate et optoâ€”uerum tamen plus me in hac spe tua sapientia et humanitas consolatur quam opportunitas temporis. itaque quem ad modum expediam exitum huius institutae orationis non reperio. neque enim tristius dicere quicquam debeo ea de re quam tu ipse om<i>nibus optimis prosequeris neque non me tamen mordet aliquid. in quo unum non uereor, ne tu parum perspicias ea quae gesta sint ab aliis esse gesta; quibus ego ita mandaram ut, cum tam longe afuturus essem, ad me ne referrent, agerent quod probassent. in hoc autem mihi illud occurrit: 'quid tu igitur si adfuisses?' rem probassem, de tempore nihil te inuito, nihil sine consilio egissem tuo.   uides sudare me iam dudum laborantem quo modo <et> ea tuear quae mihi tuenda sunt et te non offendam. leua me igitur hoc onere; numquam enim mihi uideor tractasse causam difficiliorem. sic habeto tamen: nisi iam tunc omnia negotia cum summa tua dignitate diligentissime confecissem, tametsi nihil uidebatur ad meum erga te pristinum studium addi posse, tamen hac mihi adfinitate nuntiata non maiore equidem studio sed acrius, apertius, significantius dignitatem tuam defendissem. decedenti mihi et iam imperio annuo terminato a. d. iii non. sext., cum ad sidam naui accederem et mecum q. seruilius esset, litterae a meis sunt redditae. dixi statim seruilio (etenim uidebatur esse commotus) ut omnia a me maiora exspectaret. quid multa? beneuolentior tibi quam fui nilo sum factus, diligentior ad declarandam beneuolentiam multo. nam ut uetus nostra simultas antea stimulabat me ut cauerem ne cui suspicionem ficte reconciliatae gratiae darem, sic adfinitas noua curam mihi adfert cauendi ne quid de summo meo erga te amore detractum esse uideatur.