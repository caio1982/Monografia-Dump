mai .   43  romae cicero s. d. furnio si interest, id quod homines arbitrantur, rei publicae te, ut instituisti atque fecisti, nauare operam rebusque maximis quae ad exstinguendas reliquias belli pertinent interesse, nihil uideris melius neque laudabilius neque honestius facere posse, istamque operam tuam, nauitatem, animum in rem publicam celeritati praeturae anteponendam censeo. nolo enim te ignorare quantam laudem consecutus sis; mihi crede, proximam planco, idque ipsius planci testimonio, praeterea fama sententiaque omnium.  quam ob rem, si quid operis tibi etiam nunc restat, id maximo opere censeo persequendum; quid enim honestius, aut quid honesto anteponendum? sin autem satis factum officio, rei publicae satis factum putas, celeriter ad comitia, quoniam mature futura sunt, ueniendum censeo, dum modo ne haec ambitiosa festinatio aliquid imminuat eius gloriae quam consecuti sumus. multi clarissimi uiri, cum rei publicae darent operam, annum petitionis suae non obierunt. quod eo facilius nobis est quod non est annus hic tibi destinatus, ut, si aedilis fuisses, post biennium tuus annus esset. nunc nihil praetermittere uidebere usitati et quasi legitimi temporis ad petendum. uideo autem planco consule, etsi etiam sine eo rationes expeditas haberes, tamen splendidiorem petitionem tuam, si modo ista ex sententia confecta essent.  omnino plura me scribere, cum tuum tantum consilium  iudiciumque sit, non ita necesse arbitrabar; sed tamen sententiam meam tibi ignotam esse nolebam. cuius est haec summa, ut omnia te metiri dignitate malim quam ambitione maioremque fructum ponere in perpetuitate laudis quam in celeritate praeturae. haec eadem locutus sum domi meae adhibito quinto, fratre meo, et caecina et caluisio, studiosissimis tui, cum dardanus, libertus tuus, interesset. omnibus probari uidebatur oratio mea; sed tu optime iudicabis.