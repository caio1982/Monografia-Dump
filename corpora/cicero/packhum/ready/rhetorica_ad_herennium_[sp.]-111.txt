sermocinatio est—de qua planius paulo post suo loco dicemus, nunc breuiter, quod ad hanc rem satis sit, attingemus—, in qua constituetur alicuius personae oratio adcommodata ad dignitatem, hoc modo, ut, quo facilius res cognosci possit, ne ab eadem sententia recedamus: 'sapiens omnia rei p. causa suscipienda pericula putabit. saepe ipse secum loquitur: "non mihi soli, sed etiam atque adeo multo potius natus sum patriae; uita, quae fato debetur, saluti patriae potissimum soluatur. aluit haec me; tute atque honeste  produxit usque ad hanc aetatem; muniuit meas rationes bonis legibus, optumis moribus, honestissimis disciplinis. quid est, quod a me satis ei persolui possit, unde haec accepi?" <ex>inde haec loquetur secum sapiens saepe: ergo in periculis rei p. nullum ipse periculum fugiet.'  item mutatur res tractando, si traducitur ad exsuscitationem, cum et nos commoti dicere uideamur, et auditoris animum commouemus, sic: 'quis est tam tenui cogitatione praeditus, cuius animus tantis angustiis inuidiae continetur, qui non hunc hominem studiosissime laudet et sapientissimum iudicet, qui pro salute patriae, pro incolumitate ciuitatis, pro rei p. fortunis quamuis magnum atque atrox periculum studiose suscipiat et libenter subeat? equidem hunc hominem magis cupio satis laudare quam possum; idemque hoc certo scio uobis omnibus usu uenire.'  eadem res igitur his tribus in dicundo commutabitur rebus: uerbis, pronuntiando, tractando; sed tractando dupliciter: sermocinatione et exsuscitatione. 