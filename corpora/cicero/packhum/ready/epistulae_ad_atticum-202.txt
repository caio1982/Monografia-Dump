u kal .  apr .   49 <cicero attico sal.> utrumque ex tuo consilio; nam et oratio fuit ea nostra ut bene potius ille de nobis existimaret quam gratias ageret, et in eo mansimus, ne ad urbem. illa fefellerunt, facilem quod putaramus; nihil uidi minus. damnari se nostro iudicio, tardiores fore reliquos, si nos non ueniremus, dicere. ego dissimilem illorum esse causam. cum multa, 'ueni igitur et age de pace.' 'meone' inquam 'arbitratu?' 'an tibi' inquit 'ego praescribam?' 'sic' inquam 'agam, senatui non placere in hispanias iri nec exercitus in graeciam transportari, multaque' inquam 'de gnaeo deplorabo'. tum ille, 'ego uero ista dici nolo.' 'ita putabam' inquam, 'sed ego eo nolo adesse quod aut sic mihi dicendum est aut non ueniendum, multaque quae nullo modo possem silere si adessem.' summa fuit ut ille, quasi exitum quaerens, ut deliberarem. non fuit negandum. ita discessimus. credo igitur hunc me non amare. at ego me amaui, quod mihi iam pridem usu non uenit.   reliqua, o di! qui comitatus, quae, ut tu soles dicere, νέκυια! in qua erat ἥρως celer. o rem perditam! o copias desperatas! quid quod serui filius, quod titini in iis castris fuerunt quibus pompeius circumsederetur? sex legiones; multum uigilat, audet. nullum uideo finem mali. nunc certe promenda tibi sunt consilia. hoc fuerat extremum.  illa tamen κατακλεὶς illius est odiosa, quam paene praeterii, si sibi consiliis nostris uti non liceret, usurum quorum posset ad omniaque esse descensurum. uidisti igitur uirum, ut scripseras? ingemuisti certe. 'cedo reliqua.' quid? continuo ipse in †pelanum†, ego arpinum; inde exspecto equidem λαλαγεῦσαν illam tuam. 'tu malim' inquies 'actum ne agas; etiam illum ipsum quem sequimur multa fefellerunt.'  sed ego tuas litteras exspecto. nihil est enim ut antea 'uideamus hoc quorsum euadat'. extremum fuit de congressu nostro; quo quidem non dubito quin istum offenderim. eo maturius agendum est. amabo te, epistulam, et πολιτικήν. ualde tuas litteras nunc exspecto.