ecce autem illis ipsis diebus, cum praetores designati sortirentur et m. metello obtigisset ut is de pecuniis repetundis quaereret, nuntiatur mihi tantam isti gratulationem  esse factam ut is domum quoque pueros mitteret qui uxori suae nuntiarent. sane ne haec quidem mihi res placebat; neque tantopere quid in hac sorte metuendum mihi esset intellegebam. unum illud ex hominibus certis, ex quibus omnia comperi, reperiebam, fiscos compluris cum pecunia siciliensi a quodam senatore ad equitem romanum esse translatos; ex his quasi x fiscos ad senatorem illum relictos esse comitiorum meorum nomine; diuisores omnium tribuum noctu ad istum uocatos. ex quibus quidam, qui se omnia mea causa facere debere arbitrabatur, eadem illa nocte ad me uenit; demonstrat qua iste oratione usus esset; commemorasse istum quam liberaliter eos tractasset iam antea, cum ipse praeturam petisset, et proxumis consularibus praetoriisque comitiis; deinde continuo esse pollicitum quantam uellent pecuniam, si me aedilitate deiecissent. hic alios negasse audere, alios respondisse non putare id perfici posse; inuentum tamen esse fortem amicum ex eadem familia, q. uerrem romilia, ex optima diuisorum disciplina, patris istius discipulum atque amicum, qui hs quingentis milibus depositis id se perfecturum polliceretur, et fuisse tamen non nullos qui se una facturos esse dicerent. quae cum ita essent, sane beniuolo animo me ut magnopere cauerem praemonebat.  sollicitabar rebus maximis uno atque eo perexiguo tempore. urgebant comitia, et in his ipsis oppugnabar grandi pecunia; instabat iudicium, ei quoque negotio fisci sicilienses minabantur. agere quae ad iudicium pertinebant  libere comitiorum metu deterrebar; petitioni toto animo seruire propter iudicium non licebat; minari denique diuisoribus ratio non erat, propterea quod eos intellegere uidebam me hoc iudicio districtum atque obligatum futurum. atque hoc ipso tempore siculis denuntiatum esse audio primum ab hortensio, domum ad illum ut uenirent; siculos in eo sane liberos fuisse, qui quam ob rem arcesserentur cum intellegerent, non uenisse. interea comitia nostra, quorum iste se, ut ceterorum hoc anno comitiorum, dominum esse arbitrabatur, haberi coepta sunt. cursare iste homo potens cum filio blando et gratioso circum tribus; paternos amicos, hoc est diuisores, appellare omnis et conuenire. quod cum esset intellectum et animaduersum, fecit animo libentissimo populus romanus ut, cuius diuitiae me de fide deducere non potuissent, ne eiusdem pecunia de honore deicerer. posteaquam illa petitionis magna cura liberatus sum, animo coepi multo magis uacuo ac soluto nihil aliud nisi de iudicio agere et cogitare. reperio, iudices, haec ab istis consilia inita et constituta ut, quacumque opus esset ratione, res ita duceretur ut apud m. metellum praetorem causa diceretur. in eo esse haec commoda: primum m. metellum amicissimum, deinde hortensium consulem, <neque hortensium> solum, sed etiam q. metellum, qui quam isti sit amicus attendite; dedit enim praerogatiuam suae uoluntatis eius modi ut isti pro praerogatiuis iam reddidisse uideatur. an me taciturum tantis de rebus existimauistis, et me in tanto rei publicae existimationisque meae periculo cuiquam con sulturum potius quam officio et dignitati meae? arcessit alter consul designatus siculos; ueniunt non nulli, propterea quod l. metellus esset praetor in sicilia. cum iis ita loquitur, 'se consulem esse; fratrem suum alterum siciliam prouinciam obtinere, alterum esse quaesiturum de pecuniis repetundis; uerri ne noceri possit multis rationibus esse prouisum.' quid est, quaeso, metelle, iudicium conrumpere, si hoc non est, testis, praesertim siculos, timidos homines et adflictos, non solum auctoritate deterrere, sed etiam consulari metu et duorum praetorum potestate? quid faceres pro innocente homine et propinquo, cum propter hominem perditissimum atque alienissimum de officio ac dignitate decedis, et committis ut quod ille dictitat alicui qui te ignoret uerum esse uideatur? nam hoc uerrem dicere aiebant, te non fato, ut ceteros ex uestra familia, sed opera sua consulem factum. duo igitur consules et quaesitor erunt ex illius uoluntate. 'non solum effugiemus,' inquit, 'hominem in quaerendo nimium diligentem, nimium seruientem populi existimationi, m'. glabrionem; accedet etiam nobis illud. iudex est m. caesonius, conlega nostri accusatoris, homo in rebus iudicandis spectatus et cognitus, quem minime expediat esse in eo consilio quod conemur aliqua ratione conrumpere, propterea quod iam antea, cum iudex in iuniano consilio fuisset, turpissimum illud facinus non solum grauiter tulit, sed etiam in medium protulit. hunc iudicem ex kalendis ianuariis non habebimus; q. manlium et q. cornificium, duos seuerissimos atque integerrimos iudices, quod tribuni plebis tum erunt, iudices non habebimus; p. sulpicius, iudex tristis et integer, magistratum  ineat oportet nonis decembribus; m. crepereius ex acerrima illa equestri familia et disciplina, l. cassius ex familia cum ad ceteras res tum ad iudicandum seuerissima, cn. tremellius, homo summa religione et diligentia, tres hi homines ueteres tribuni militares sunt designati; ex kalendis ianuariis non iudicabunt. subsortiemur etiam in m. metelli locum, quoniam is huic ipsi quaestioni praefuturus est. ita secundum kalendas ianuarias et praetore et prope toto commutato consilio magnas accusatoris minas magnamque exspectationem iudici ad nostrum arbitrium libidinemque eludemus.' nonae sunt hodie sextiles; hora  uiii  conuenire coepistis; hunc diem iam ne numerant quidem. decem dies sunt ante ludos uotiuos, quos cn. pompeius facturus est; hi ludi dies quindecim auferent; deinde continuo romani consequentur. ita prope  xl diebus interpositis tum denique se ad ea quae a nobis dicta erunt responsuros esse arbitrantur; deinde se ducturos et dicendo et excusando facile ad ludos uictoriae; cum his plebeios esse coniunctos, secundum quos aut nulli aut perpauci dies ad agendum futuri sunt: ita defessa ac refrigerata accusatione rem integram ad m. metellum praetorem esse uenturam. quem ego hominem, si eius fidei diffisus essem, iudicem non retinuissem; nunc tamen hoc animo sum ut eo iudice quam praetore hanc rem transigi malim, et iurato suam quam iniurato aliorum tabellas committere. 