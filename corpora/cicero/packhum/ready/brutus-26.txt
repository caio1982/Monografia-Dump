tum brutus: etsi satis, inquit, mihi uidebar habere cognitum scaeuolam ex iis rebus, quas audiebam saepe ex c. rutilio, quo utebar propter familiaritatem scaeuolae nostri, tamen ista mihi eius dicendi tanta laus nota non erat; itaque cepi uoluptatem tam ornatum uirum tamque excellens ingenium fuisse in nostra re publica.   hic ego: noli, inquam, brute, existimare his duobus quicquam fuisse in nostra ciuitate praestantius. nam ut paulo ante dixi consultorum alterum disertissimum, disertorum alterum consultissimum fuisse, sic in reliquis rebus ita dissimiles erant inter sese, statuere ut tamen non posses utrius te malles similiorem. crassus erat elegantium parcissimus, scaeuola parcorum elegantissimus; crassus in summa comitate habebat etiam seueritatis satis, scaeuolae multa in seueritate non deerat tamen comitas. licet omnia hoc modo; sed uereor ne fingi uideantur haec, ut dicantur a me quodam modo; res se tamen sic habet. cum omnis uirtus sit, ut uestra, brute, uetus academia dixit, mediocritas, uterque horum medium quiddam uolebat sequi; sed ita cadebat, ut alter ex alterius laude partem, uterque autem suam totam haberet.  tum brutus: cum ex tua oratione mihi uideor, inquit, bene crassum et scaeuolam cognouisse, tum de te et de ser. sulpicio cogitans esse quandam uobis cum illis similitudinem iudico.  quonam, inquam, istuc modo?  quia mihi et tu uideris, inquit, tantum iuris ciuilis scire uoluisse quantum satis esset oratori et seruius eloquentiae tantum adsumpsisse, ut ius ciuile facile possit tueri; aetatesque uostrae ut illorum nihil aut non fere multum differunt. 