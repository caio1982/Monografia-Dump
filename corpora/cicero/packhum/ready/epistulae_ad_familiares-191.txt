iii id .  apr .   43  romae cicero planco etsi rei publicae causa maxime gaudere debeo tantum ei te praesidi, tantum opis attulisse extremis paene temporibus, tamen ita te uictorem complectar re publica reciperata ut magnam partem mihi laetitiae tua dignitas adfert, quam et esse iam et futuram amplissimam intellego. caue enim putes ullas umquam litteras gratiores quam tuas in senatu esse recitatas; idque contigit cum meritorum tuorum in rem publicam eximia quadam magnitudine tum uerborum sententiarumque grauitate. quod mihi quidem minime nouum, qui et te nossem et tuarum litterarum ad me missarum promissa meminissem et haberem a furnio nostro tua penitus consilia cognita; sed senatui maiora uisa sunt quam erant <ex>spectata, non quo umquam de tua uoluntate  dubitasset, sed nec quantum facere posses nec quo progredi uelles exploratum satis habebat.  itaque, cum a. d. uii id. apr. mane mihi tuas litteras m. uarisidius reddidisset easque legissem, incredibili gaudio sum elatus; cumque magna multitudo optimorum uirorum et ciuium me domo deduceret, feci continuo omnis participes meae uoluptatis. interim ad me uenit munatius noster, ut consuerat. at ego ei litteras tuas, nihildum enim sciebat; nam ad me primum uarisidius, idque sibi a te mandatum esse dicebat. paulo post idem mihi munatius eas litteras legendas dedit quas ipsi miseras et eas quas publice. placuit nobis ut statim ad cornutum, praetorem urbanum, litteras deferremus, qui, quod consules aberant, consulare munus sustinebat more maiorum. senatus est continuo conuocatus frequensque conuenit propter famam atque exspectationem tuarum litterarum. recitatis litteris oblata religio cornuto est pullariorum admonitu non satis diligenter eum auspiciis operam dedisse; idque a nostro collegio comprobatum est. itaque res dilata est in posterum. eo autem die magna mihi pro tua dignitate contentio cum seruilio; qui cum gratia effecisset ut sua sententia prima pronuntiaretur, frequens eum senatus reliquit et in alia omnia discessit, meaeque sententiae, quae secunda pronuntiata erat, cum frequenter adsentiretur senatus, rogatu seruili p. titius intercessit. res in posterum dilata. uenit paratus seruilius ioui ipsi iniquus, cuius in templo res agebatur. hunc quem ad modum fregerim quantaque contentione titium intercessorem abiecerim ex aliorum te litteris malo cognoscere, unum hoc ex meis: senatus grauior, constantior, amicior tuis laudibus esse non potuit quam tum fuit, nec uero tibi senatus amicior quam cuncta ciuitas. mirabiliter enim populus  romanus uniuersus et omnium generum ordinumque consensus ad liberandam rem publicam conspirauit.  perge igitur ut agis, nomenque tuum commenda immortalitati atque haec omnia quae habent speciem gloriae collectam inanissimis splendoris insignibus contemne; breuia, fucata, caduca existima. uerum decus in uirtute positum est, quae maxime illustratur magnis in rem publicam meritis. eam facultatem habes maximam; quam quoniam complexus es, tene. perfice ut ne minus res publica tibi quam tu rei publicae debeas. me tuae dignitatis non modo fautorem sed etiam amplificatorem cognosces. id cum rei publicae, quae mihi uita est mea carior, tum nostrae necessitudini debere me iudico. atque in his curis quas contuli ad dignitatem tuam cepi magnam uoluptatem quod bene cognitam mihi t. munati prudentiam et fidem magis etiam perspexi in eius incredibili erga te beneuolentia et diligentia. Â iii id. apr.