cicero attico sal. quod tibi superioribus litteris promiseram, fore ut opus exstaret huius peregrinationis, nihil iam magno opere confirmo; sic enim sum complexus otium ut ab eo diuelli non queam. itaque aut libris me delecto, quorum habeo anti festiuam copiam, aut fluctus numero (nam ad lacertas captandas tempestates non sunt idoneae); a scribendo prorsus abhorret animus. etenim γεωγραφικὰ quae constitueram magnum opus est. ita ualde eratosthenes, quem mihi proposueram, a serapione et ab hipparcho reprehenditur. quid censes si tyrannio accesserit? et hercule sunt res difficiles ad explicandum et ὁμοειδεῖς nec tam possunt ἀνθηρογραφεῖσθαι quam uidebantur et, quod caput est, mihi quaeuis satis iusta causa cessandi est; qui etiam dubitem an hic anti considam et hoc tempus omne consumam, ubi quidem ego mallem duumuirum quam romae fuisse. tu uero sapientior buthroti domum parasti. sed, mihi crede, proxima est illi municipio haec  antiatium ciuitas. esse locum tam prope romam ubi multi sint qui uatinium numquam uiderint, ubi nemo sit praeter me qui quemquam ex uiginti uiris uiuum et saluum uelit, ubi me interpellet nemo, diligant omnes! hic, hic nimirum πολιτευτέον. nam istic non solum non licet sed etiam taedet. itaque ἀνέκδοτα a nobis, quae tibi uni legamus, theopompio genere aut etiam asperiore multo pangentur. neque aliud iam quicquam πολιτεύομαι nisi odisse improbos, et id ipsum nullo cum stomacho sed potius cum aliqua †scribendi† uoluptate.  sed ut ad rem, scripsi ad quaestores urbanos de quinti fratris negotio. uide quid narrent, ecquae spes sit denari an cistophoro pompeiano iaceamus. praeterea de muro statue quid faciendum sit. aliud quid? etiam: quando te proficisci istinc putes fac ut sciam.