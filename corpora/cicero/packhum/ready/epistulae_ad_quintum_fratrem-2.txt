id .  iun .   58  thessalonicae marcus quinto fratri salutem mi frater, mi frater, mi frater, tune id ueritus es ne ego iracundia aliqua adductus pueros ad te sine litteris miserim aut etiam ne te uidere noluerim? ego tibi irascerer? tibi ego possem irasci? scilicet; tu enim me adflixisti, tui me inimici, tua me inuidia ac non ego te misere perdidi. meus ille laudatus consulatus mihi te, liberos, patriam, fortunas, tibi uelim ne quid eripuerit praeter unum me. sed certe a te mihi omnia semper honesta et iucunda ceciderunt, a me tibi luctus meae calamitatis, metus tuae, desiderium, maeror, solitudo. ego te uidere noluerim? immo uero me a te uideri nolui. non enim uidisses fratrem tuum, non eum quem reliqueras, non eum quem noras, non eum quem flens flentem, prosequentem proficiscens dimiseras, ne uestigium quidem eius nec simulacrum sed quandam effigiem spirantis mortui.  atque utinam me mortuum prius uidisses aut audisses, utinam te non solum uitae sed etiam dignitatis meae superstitem reliquissem! sed testor omnis deos me hac una uoce a morte esse reuocatum, quod omnes in mea uita partem aliquam tuae uitae repositam esse dicebant. qua in re peccaui scelerateque feci. nam si occidissem, mors ipsa meam pietatem amoremque in te facile defenderet: nunc commisi  ut uiuo me careres, uiuo me aliis indigeres, mea uox in domesticis periculis potissimum occideret, quae saepe alienissimis praesidio fuisset.  nam quod ad te pueri sine litteris uenerunt, quoniam uides non fuisse iracundiae causam, certe pigritia fuit et quaedam infinita uis lacrimarum et dolorum. haec ipsa me quo fletu putas scripsisse? eodem quo te legere certo scio. an ego possum aut non cogitare aliquando de te aut umquam sine lacrimis cogitare? cum enim te desidero, fratrem solum desidero? ego uero suauitate [prope] fratrem, <aetate> prope aequalem, obsequio filium, consilio parentem. quid mihi sine te umquam aut tibi sine me iucundum fuit? quid quod eodem tempore desidero filiam? qua pietate, qua modestia, quo ingenio! effigiem oris, sermonis, animi mei. quod filium uenustissimum mihique dulcissimum? quem ego ferus ac ferreus e complexu dimisi meo, sapientiorem puerum quam uellem; sentiebat enim miser iam quid ageretur. quid uero <quod> tuum filium, [quid] imaginem tuam, quem meus cicero et amabat ut fratrem et iam ut maiorem fratrem uerebatur? quid quod mulierem miserrimam, fidelissimam coniugem, me prosequi non sum passus, ut esset quae reliquias communis calamitatis, communis liberos tueretur?  sed tamen, quoquo modo potui, scripsi et dedi litteras ad te philogono, liberto tuo, quas credo tibi postea redditas esse; in quibus idem te hortor et rogo quod pueri tibi uerbis meis nuntiarunt, ut romam protinus pergas et properes. primum enim te <in> praesidio esse uolui, si qui essent inimici quorum crudelitas nondum esset nostra calamitate satiata; deinde congressus nostri lamentationem pertimui,  digressum uero non tulissem atque etiam id ipsum quod tu scribis metuebam, ne a me distrahi non posses. his de causis hoc maximum malum quod te non uidi, quo nihil amantissimis et coniunctissimis fratribus acerbius ac miserius uidetur accidere potuisse, minus acerbum, minus miserum fuit quam fuisset cum congressio tum uero digressio nostra.  nunc, si potes, id quod ego qui tibi semper fortis uidebar non possum, erige te et confirma, si qua subeunda dimicatio erit. spero, si quid mea spes habet auctoritatis, tibi et integritatem tuam et amorem in te ciuitatis et aliquid etiam misericordiam nostri praesidi laturum. sin eris ab isto periculo uacuus, ages scilicet si quid agere posse de nobis putabis. de quo scribunt ad me quidem multi multa et se sperare demonstrant. sed ego quid sperem non dispicio, cum inimici plurimum ualeant, amici partim deseruerint me, partim etiam prodiderint; qui in meo reditu fortasse reprehensionem sui sceleris pertimescunt. sed ista qualia sint tu uelim perspicias mihique declares. ego tamen, quam diu tibi opus erit, si quid periculi subeundum uidebis, uiuam; diutius in hac uita esse non possum. neque enim tantum uirium habet ulla aut prudentia aut doctrina ut tantum dolorem possit sustinere. scio fuisse et honestius moriendi tempus et utilius. sed non hoc solum, multa alia praetermisi; quae si queri uelim praeterita, nihil agam nisi ut augeam dolorem tuum, indicem stultitiam meam. illud quidem nec faciendum est nec fieri potest, me diutius quam aut tuum tempus aut firma spes postulabit in tam misera tamque turpi uita commorari, ut, qui modo fratre fuerim, liberis, coniuge, copiis, genere ipso pecuniae beatissimus, dignitate, auctoritate, existimatione, gratia non inferior quam qui umquam fuerunt amplissimi, is nunc in hac tam adflicta perditaque fortuna neque me neque meos lugere diutius possim.   qua re quid ad me scripsisti de permutatione? quasi uero nunc me non tuae facultates sustineant; qua in re ipsa uideo miser et sentio quid sceleris admiserim, cum de uisceribus tuis et fili tui satis facturus sis quibus debes, ego acceptam ex aerario pecuniam tuo nomine frustra dissiparim. sed tamen et m. antonio quantum tu scripseras <et> caepioni tantundem solutum est. mihi ad id quod cogito hoc quod habeo satis est. siue enim restituimur siue desperamur, nihil amplius opus est.  tu, si forte quid erit molestiae, te ad crassum et ad calidium conferas censeo. quantum hortensio credendum sit nescio. me summa simulatione amoris summaque adsiduitate cottidiana sceleratissime insidiosissimeque tractauit adiuncto q. arrio. quorum ego consiliis, promissis, praeceptis destitutus in hanc calamitatem incidi. sed haec occultabis, ne quid obsint; illud caueto (et eo puto per pomponium fouendum tibi esse ipsum hortensium), ne ille uersus, qui in te erat collatus cum aedilitatem petebas, de lege aurelia, falso testimonio confirmetur. nihil enim tam timeo quam ne, cum intellegant homines quantum misericordiae nobis tuae preces et tua salus adlatura sit, oppugnent te uehementius. messallam tui studiosum esse arbitror. pompeium etiam simulatorem puto. sed haec utinam <ne> experiare! quod precarer deos nisi meas preces audire desissent. uerum tamen precor ut his infinitis nostris malis contenti sint, in quibus non modo tamen nullius inest peccati infamia sed omnis dolor est quod optime factis poena maxima est constituta.  filiam meam et tuam ciceronemque nostrum quid ego, mi frater, tibi commendem? quin illud maereo quod tibi non minorem dolorem illorum orbitas adferet quam mihi. sed te  incolumi orbi non erunt. reliqua ita mihi salus aliqua detur potestasque in patria moriendi ut me lacrimae non sinunt scribere! etiam terentiam uelim tueare mihique de omnibus rebus rescribas, sis fortis quoad rei natura patiatur. Â id. iun. thessalonicae.