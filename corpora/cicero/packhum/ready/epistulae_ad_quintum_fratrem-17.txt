in .  iun .   54  romae marcus quinto fratri salutem a. d.  iiii  non. iun., quo die romam ueni, accepi tuas litteras datas placentia, deinde alteras postridie datas blandenone cum caesaris litteris refertis omni officio, diligentia, suauitate. sunt ista quidem magna, uel potius maxima; habent enim uim magnam ad gloriam et ad summam dignitatem. sed, mihi crede quem nosti, quod in istis rebus ego plurimi aestimo, id iam habeo, te scilicet primum tam inseruientem communi dignitati, deinde caesaris tantum in me amorem, quem omnibus iis honoribus quos me a se exspectare uult antepono. litterae uero eius una datae cum tuis, quarum initium est quam suauis ei tuus aduentus fuerit et recordatio ueteris amoris, deinde se effecturum ut ego in medio dolore ac desiderio tui te, cum a me abesses, potissimum secum esse laetarer, incredibiliter delectarunt.  qua re facis tu quidem fraterne quod me hortaris, sed mehercule currentem nunc quidem, ut omnia mea studia in istum unum conferam. ego uero ardenti quidem studio, ac fortasse efficiam quod saepe uiatoribus cum properant euenit, ut, si serius quam uoluerint forte surrexerint, properando etiam citius quam si de nocte uigilassent perueniant quo uelint; sic ego, quoniam in isto homine colendo tam indormiui diu te mehercule saepe excitante, cursu corrigam tarditatem cum equis tum uero, quoniam tu scribis poema ab eo nostrum probari, quadrigis poeticis. modo mihi date britanniam quam pingam coloribus tuis, penicillo meo. sed  quid ago? quod mihi tempus, romae praesertim, ut iste me rogat, manenti, uacuum ostenditur? sed uidero. fortasse enim, ut fit, uincet unus amor omnis difficultates.  trebatium quod ad se miserim persalse et humaniter etiam gratias mihi agit. negat enim in tanta multitudine eorum qui una essent quemquam fuisse qui uadimonium concipere posset. m. curtio tribunatum ab eo petiui (nam domitius se derideri putasset, si esset a me rogatus; hoc enim est eius cottidianum, se ne tribunum militum quidem facere. etiam in senatu lusit appium collegam propterea isse ad caesarem ut aliquem tribunatum auferret), sed in alterum annum. id et curtius ita uolebat.  tu quem ad modum me censes oportere esse et in re publica et in nostris inimicitiis, ita et esse et fore, oricula infima scito molliorem. res romanae se sic habebant: erat non nulla spes comitiorum sed incerta, erat aliqua suspicio dictaturae, ne ea quidem certa, summum otium forense sed senescentis magis ciuitatis quam acquiescentis, sententia autem nostra in senatu eius modi magis ut alii nobis adsentiantur quam nosmet ipsi. 'τοιαῦθ’ ὁ τλήμων πόλεμος ἐξεργάζεται.'