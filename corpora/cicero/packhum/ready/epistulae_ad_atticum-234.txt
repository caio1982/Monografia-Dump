iu kal .  dec .   48   ( § 7) cicero attico sal. sollicitum esse te cum de tuis communibusque fortunis tum maxime de me ac de dolore meo sentio; qui quidem meus dolor non modo non minuitur cum socium sibi adiungit dolorem tuum sed etiam augetur. omnino pro tua prudentia sentis qua consolatione leuari maxime possim. probas enim meum consilium negasque mihi quicquam tali tempore potius faciendum fuisse. addis etiam (quod etsi mihi leuius est quam tuum iudicium, tamen non est leue) ceteris quoque, id est qui pondus habeant, factum nostrum probari. id si ita putarem, leuius dolerem. 'crede' inquis 'mihi'. credo equidem, sed scio quam cupias minui dolorem meum. me discessisse ab armis numquam paenituit; tanta erat in illis crudelitas, tanta cum barbaris gentibus coniunctio, ut non nominatim sed generatim proscriptio esset informata, ut iam omnium iudicio constitutum esset omnium uestrum bona praedam esse illius uictoriae. 'uestrum' plane dico; numquam enim de te ipso nisi crudelissime cogitatum est. qua re uoluntatis me meae numquam paenitebit, consili paenitet. in oppido aliquo mallem resedisse  quoad accerserer. minus sermonis subissem, minus accepissem doloris, ipsum hoc me non angeret: brundisi iacere in omnis partis est molestum; propius accedere, ut suades, quo modo sine lictoribus quos populus dedit possum? qui mihi incolumi adimi non possunt. quos ego †non paulisper† cum bacillis in turbam conieci ad oppidum accedens, ne quis impetus militum fieret. reliquo tempore me domo tenui.  ad <balbum haec scripsi et ad> oppium; et quoniam iis placeret me propius accedere, ut hac de re considerarent. credo fore auctores. sic enim recipiunt, caesari non modo de conseruanda sed etiam de augenda mea dignitate curae fore, meque hortantur ut magno animo sim, ut omnia summa sperem. ea spondent, confirmant. quae quidem mihi exploratiora essent si remansissem. sed ingero praeterita. uide, quaeso, igitur ea quae restant et explora cum istis et, si putabis opus esse et si istis placebit, quo magis factum nostrum caesar probet quasi de suorum sententia factum, adhibeantur trebonius, pansa, si qui alii, scribantque ad caesarem me quicquid fecerim de sua sententia fecisse.  tulliae meae morbus et imbecillitas corporis me exanimat. quam tibi intellego magnae curae esse, quod est mihi gratissimum.  de pompei exitu mihi dubium numquam fuit. tanta enim desperatio rerum eius omnium regum et populorum animos occuparat ut quocumque uenisset hoc putarem futurum. non possum eius casum non dolere; hominem enim integrum et castum et grauem cognoui. de fannio consoler te? perniciosa  loquebatur de mansione tua. l. uero lentulus hortensi domum sibi et caesaris hortos et baias desponderat. omnino haec eodem modo ex hac parte fiunt, nisi quod illud erat infinitum. omnes enim qui in italia manserant hostium numero habebantur. sed uelim haec aliquando solutiore animo.  quintum fratrem audio profectum in asiam ut deprecaretur. de filio nihil audiui; sed quaere ex diochare, caesaris liberto, quem ego non uidi, qui istas alexandria litteras attulit. is dicitur uidisse quintum [an] euntem an iam in asia. tuas litteras prout res postulat exspecto, quas uelim cures quam primum ad me perferendas.  iiii  kal. dec.