his ego rebus, patres conscripti, resistam uehementer atque acriter neque patiar homines ea me consule expromere quae contra rem publicam iam diu cogitarunt. errastis, rulle, uehementer et tu et non nulli conlegae tui qui sperastis uos contra consulem ueritate, non ostentatione popularem posse in euertenda re publica populares existimari. lacesso uos, in contionem uoco, populo romano disceptatore uti uolo. etenim, ut circumspiciamus omnia quae populo grata atque iucunda sunt, nihil tam populare quam pacem, quam concordiam, quam otium reperiemus. sollicitam mihi ciuitatem suspicione, suspensam metu, perturbatam uestris legibus et contionibus et deductionibus  tradidistis; spem improbis ostendistis, timorem bonis iniecistis, fidem de foro, dignitatem de re publica sustulistis. hoc motu atque hac perturbatione animorum atque rerum cum populo romano uox et auctoritas consulis repente in tantis tenebris inluxerit, cum ostenderit nihil esse metuendum, nullum exercitum, nullam manum, nullas colonias, nullam uenditionem uectigalium, nullum imperium nouum, nullum regnum  x uirale, nullam alteram romam neque aliam sedem imperi nobis consulibus futuram summamque tranquillitatem pacis atque oti, uerendum, credo, nobis erit ne uestra ista praeclara lex agraria magis popularis esse uideatur. cum uero scelera consiliorum uestrorum fraudemque legis et insidias quae ipsi populo romano a popularibus tribunis plebis fiant ostendero, pertimescam, credo, ne mihi non liceat contra uos in contione consistere, praesertim cum mihi deliberatum et constitutum sit ita gerere consulatum quo uno modo geri grauiter et libere potest, ut neque prouinciam neque honorem neque ornamentum aliquod aut commodum neque rem ullam quae a tribuno plebis impediri possit appetiturus sim. dicit frequentissimo senatu consul kalendis ianuariis sese, si status hic rei publicae maneat neque aliquod negotium exstiterit quod honeste subterfugere non possit, in prouinciam non iturum. sic me in hoc magistratu geram, patres conscripti, ut possim tribunum plebis rei publicae iratum coercere, mihi iratum contemnere. 