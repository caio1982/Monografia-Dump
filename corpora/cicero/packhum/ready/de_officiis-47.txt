sed expositis adulescentium officiis, quae ualeant ad gloriam adipiscendam, deinceps de beneficentia ac de liberalitate dicendum est, cuius est ratio duplex. nam aut opera benigne fit indigentibus aut pecunia. facilior est haec posterior locupleti praesertim, sed illa lautior ac splendidior et uiro forti claroque dignior. quamquam enim in utroque inest gratificandi liberalis uoluntas, tamen altera ex arca, altera ex uirtute depromitur, largitioque, quae fit ex re familiari, fontem ipsum benignitatis exhaurit. ita benignitate benignitas tollitur, qua quo in plures usus sis, eo minus in multos uti possis. at qui opera, id est uirtute et industria, benefici et liberales erunt, primum, quo pluribus profuerint, eo plures ad benigne faciendum adiutores habebunt, dein consuetudine beneficentiae paratiores erunt et tamquam exercitatiores ad bene de multis promerendum. praeclare in epistula quadam alexandrum filium philippus accusat, quod largitione beniuolentiam macedonum consectetur.  'quae te, malum, inquit, ratio in istam spem induxit, ut eos tibi fideles putares fore, quos pecunia corrupisses? an tu id agis, ut macedones non te regem suum, sed ministrum et praebitorem sperent fore?' bene 'ministrum et praebitorem', quia sordidum regi, melius etiam [quod] largitionem corruptelam dixit esse. fit enim deterior, qui accipit atque ad idem semper expectandum paratior. hoc ille filio, sed praeceptum putemus omnibus. quam ob rem id quidem non dubium est, quin illa benignitas, quae constet ex opera et industria, et honestior sit et latius pateat et possit prodesse pluribus. non numquam tamen est largiendum nec hoc benignitatis genus omnino repudiandum est et saepe idoneis hominibus indigentibus de re familiari impertiendum, sed diligenter atque moderate. multi enim patrimonia effuderunt, inconsulte largiendo. quid autem est stultius quam. quod libenter facias, curare ut id diutius facere non possis? atque etiam sequuntur largitionem rapinae. cum enim dando egere coeperunt, alienis bonis manus afferre coguntur. ita, cum beniuolentiae comparandae causa benefici esse uelint, non tanta studia assequuntur eorum, quibus dederunt, quanta odia eorum, quibus ademerunt. quam ob rem nec ita claudenda res est familiaris, ut eam benignitas aperire non possit, nec ita reseranda, ut pateat omnibus; modus adhibeatur isque referatur ad facultates. omnino meminisse de bemus id, quod a nostris hominibus saepissime usurpatum iam in prouerbii consuetudinem uenit, largitionem fundum non habere. etenim quis potest modus esse, cum et idem, qui consueuerunt et idem illud alii desiderent. 