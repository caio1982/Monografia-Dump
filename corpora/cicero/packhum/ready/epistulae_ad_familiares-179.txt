med .  interc .  post .(?)   46  Romae CICERO PAETO S. D. Accubueram hora nona cum ad te harum exemplum in codicillis exaravi. dices 'ubi?' apud Volumnium Eutrapelum, et quidem supra me Atticus, infra Verrius, familiares tui. miraris tam exhilaratam esse servitutem nostram? quid ergo faciam? te consulo, qui philosophum audis. angar, excruciem me? quid adsequar? deinde, quem ad finem? 'vivas' inquis 'in litteris.' an quicquam me aliud agere censes aut posse vivere nisi in litteris viverem? sed est earum etiam non satietas sed quidam modus; a quibus cum discessi, etsi minimum mihi est in cena, quod tu unum ζήτημα Dioni philosopho posuisti, tamen quid potius faciam prius quam me dormitum conferam non reperio.  Audi reliqua. infra Eutrapelum Cytheris accubuit. 'in eo igitur' inquis 'convivio Cicero ille "quem aspectabant, cuius ob os Grai ora obvertebant  sua?"'  non mehercule suspicatus sum illam adfore. sed tamen ne Aristippus quidem ille Socraticus erubuit cum esset obiectum habere eum Laida. 'habeo' inquit, 'non habeor a Laide' (Graece hoc melius; tu, si voles, interpretabere). me vero nihil istorum ne iuvenem quidem movit umquam, ne nunc senem. convivio delector; ibi loquor quod in solum, ut dicitur, et gemitum [et] in risus maximos transfero. an tu id melius qui etiam [in] philosophum irriseris, cum ille si quis quid quaereret dixisset, cenam te quaerere a mane dixeris? ille baro te putabat quaesiturum unum caelum esset an innumerabilia. quid ad te? at hercule cena numquid ad te, ibi praesertim?  Sic igitur vivitur. cottidie aliquid legitur aut scribitur. dein, ne amicis nihil tribuamus, epulamur una non modo non contra legem, si ulla nunc lex est, sed etiam intra legem, et quidem aliquanto. qua re nihil est quod adventum nostrum extimescas. non multi cibi hospitem accipies, multi ioci.