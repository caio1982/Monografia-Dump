breuitas est res ipsis tantummodo uerbis necessariis expedita, hoc modo: 'lemnum praeteriens cepit, inde thasi praesidium reliquit, post urbem uiminacium sustulit, inde pulsus in hellespontum statim potitur ab<y>di.' item: 'modo consul quondam, is deinde primus  erat ciuitatis; tum proficiscitur in asiam; deinde hostis et exul est dictus; post imperator, et postremo factus est consul.'  habet paucis conprehensa breuitas multarum rerum expeditionem. quare adhibenda saepe est, cum aut res non egent longae orationis aut tempus non sinet commorari.  demonstratio est, cum ita uerbis res exprimitur, ut geri negotium et res ante oculos esse uideatur. id fieri poterit, si, quae ante et post et in ipsa re facta erunt, conprehendemus aut a rebus consequentibus aut circum instantibus non recedimus, hoc modo: 'quod simul atque graccus prospexit, fluctuare populum, uerentem, ne ipse auctoritate senatus commotus sententia desisteret, iubet aduocari contionem. iste interea scelere et malis cogitationibus redundans euolat e templo iouis: sudans, oculis ardentibus, erecto capillo, contorta toga, cum pluribus aliis ire celerius coepit. ille<i> praeco faciebat audien tiam; hic, subsellium quoddam <ex>cors calce premens, dextera pedem defringit et hoc alios iubet idem facere. cum graccus deos inciperet precari, cursim isti impetum faciunt et ex aliis ali partibus conuolant atque e populo unus: "fuge, fuge," inquit, "tiberi. non uides? respice, inquam." deinde uaga multitudo, subito timore perterrita, fugere coepit. at iste, spumans ex ore scelus, anhelans ex infimo pectore crudelitatem, contorquet brachium et dubitante<i> gracco, quid esset, neque tamen locum, in quo constiterat, relinquenti, percutit tempus. ille, nulla uoce delabans insitam uirtutem, concidit tacitus. iste uiri fortissimi miserando sanguine aspersus, quasi facinus praeclarissimum fecisset circum inspectans, et hilare sceleratam gratulantibus manum porrigens, in templum iouis contulit sese.' 