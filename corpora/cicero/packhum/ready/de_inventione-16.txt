ac de narratione quidem satis dictum uidetur; deinceps ad partitionem transeamus.  recte habita in causa partitio inlustrem et perspicuam totam efficit orationem. partes eius sunt duae, quarum utraque magno opere ad aperiendam causam et constituendam pertinet controuersiam. una pars est, quae, quid cum aduersariis conueniat et quid in controuersia relinquatur, ostendit; ex qua certum quiddam destinatur auditori, in quo animum debeat habere occupatum. altera est, in qua rerum earum, de quibus erimus dicturi, breuiter expositio ponitur distributa; ex qua conficitur, ut certas animo res teneat auditor, quibus dictis intellegat fore peroratum.  nunc utroque genere partitionis quemadmodum conueniat uti, breuiter dicendum uidetur. quae partitio, quid conueniat aut quid non conueniat, ostendit, haec debet illud, quod conuenit, inclinare ad suae causae commodum, hoc modo: 'interfectam matrem esse a filio conuenit mihi cum aduersariis'. item contra: 'interfectum esse a clytaemestra agamemnonem conuenit'. nam  hic uterque et id posuit, quod conueniebat, et tamen suae causae commodo consuluit. deinde, quid controuersiae sit, ponendum est in iudicationis expositione; quae quemadmodum inueniretur, ante dictum est. quae partitio rerum distributam continet expositionem, haec habere debet: breuitatem, absolutionem, paucitatem. breuitas est, cum nisi necessarium nullum assumitur uerbum. haec in hoc genere idcirco est utilis, quod rebus ipsis et partibus causae, non uerbis neque extraneis ornamentis animus auditoris tenendus est. absolutio est, per quam omnia, quae incidunt in causam, genera, de quibus dicendum est, amplectimur in partitione, ne aut aliquod genus utile relinquatur aut sero extra partitionem, id quod uitiosissimum ac turpissimum est, inferatur. paucitas in partitione seruatur, si genera ipsa rerum ponuntur neque permixtim cum partibus implicantur. nam genus est, quod plures partes amplectitur, ut animal. pars est, quae subest generi, ut equus. sed saepe eadem res alii genus, alii pars est. nam homo animalis pars est, thebani aut troiani genus. haec ideo diligentius inducitur discriptio, ut aperta [intellecta] generum et partium ratione paucitas generum in partitione seruari possit. nam qui ita partitur: 'ostendam propter cupiditatem et audaciam et auaritiam aduersariorum omnia incommoda ad rem publicam peruenisse', is non intellexit in partitione exposito genere partem se generis ad miscuisse. nam genus est omnium nimirum libidinum cupiditas, eius autem generis sine dubio pars est auaritia. hoc igitur uitandum est, ne, cuius genus posueris, eius * sicuti aliquam diuersam ac dissimilem partem ponas in eadem partitione. quodsi quod in genus plures incident partes, id cum in prima causae partitione erit simpliciter expositum, distribuetur tempore [eo] commodissime, cum ad ipsum uentum erit explicandum in causae dictione post partitionem. atque illud quoque pertinet ad paucitatem, ne aut plura, quam satis est, demonstraturos nos dicamus, hoc modo: 'ostendam aduersarios, quod arguamus, et potuisse facere et uoluisse et fecisse'; nam fecisse satis est ostendere: aut, cum in causa partitio nulla sit, [et] cum simplex quiddam agatur, tamen utamur distributione, id quod perraro potest accidere. 