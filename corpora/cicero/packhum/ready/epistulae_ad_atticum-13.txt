id .  febr .   61   ( § 7) <cicero attico sal.> uereor ne putidum sit scribere ad te quam sim occupatus, sed tamen ita distinebar ut uix huic tantulae epistulae tempus habuerim atque id ereptum e summis occupationibus.  prima contio pompei qualis fuisset scripsi ad te antea: non iucunda miseris, inanis improbis, beatis non grata, bonis non grauis. itaque frigebat. tum pisonis consulis impulsu leuissimus tribunus pl. fufius in contionem producit pompeium. res agebatur in circo flaminio, et erat in eo ipso loco illo die nundinarum πανήγυρις. quaesiuit ex eo placeretne ei iudices a praetore legi, quo consilio idem praetor uteretur. id autem erat de clodiana religione ab senatu constitutum. tum pompeius μάλ’ ἀριστοκρατικῶς locutus est senatusque auctoritatem sibi omnibus in rebus maximi uideri semperque uisam esse respondit, et id multis uerbis.  postea messalla consul in senatu de pompeio quaesiuit quid de religione et de promulgata rogatione sentiret. locutus ita est in senatu ut omnia illius ordinis consulta γενικῶς laudaret, mihique, ut adsedit, dixit se putare satis ab se [et]iam de istis rebus esse responsum. crassus, postea quam uidit illum excepisse laudem ex eo quod [hi] suspicarentur homines ei consulatum meum placere, surrexit ornatissimeque de meo consulatu locutus est, ut ita diceret, se quod esset senator, quod ciuis, quod liber, quod uiueret, mihi acceptum referre; quotiens coniugem,  quotiens domum, quotiens patriam uideret, totiens se beneficium meum uidere. quid multa? totum hunc locum, quem ego uarie meis orationibus, quarum tu aristarchus es, soleo pingere, de flamma, de ferro (nosti illas ληκύθους), ualde grauiter pertexuit. proximus pompeium sedebam. intellexi hominem moueri, utrum crassum inire eam gratiam quam ipse praetermisisset an esse tantas res nostras quae tam libenti senatu laudarentur, ab eo praesertim qui mihi laudem illam eo minus deberet quod meis omnibus litteris in pompeiana laude perstrictus esset. hic dies me ualde crasso adiunxit, et tamen ab illo aperte tecte quicquid est datum libenter accepi.  ego autem ipse, di boni! quo modo ἐνεπερπερευσάμην nouo auditori pompeio! si umquam mihi περίοδοι ἢ καμπαὶ ἢ ἐνθυμήματα ἢ κατασκευαὶ suppeditauerunt, illo tempore. quid multa? clamores. etenim haec erat ὑπόθεσις, de grauitate ordinis, de equestri concordia, de consensione italiae, de intermortuis reliquiis coniurationis, de uilitate, de otio. nosti iam in hac materia sonitus nostros. tanti fuerunt ut ego eo breuior sim quod eos usque istinc exauditos putem.  romanae autem se res sic habent. senatus Ἄρειος πάγος. nihil constantius, nihil seuerius, nihil fortius. nam cum dies uenisset rogationi ex senatus consulto ferendae, concursabant barbatuli iuuenes, totus ille grex catilinae duce filiola curionis, et populum ut antiquaret rogabant. piso autem consul, lator rogationis, idem erat dissuasor. operae clodianae pontis occuparant,  tabellae ministrabantur ita ut nulla daretur 'uti rogas'. hic tibi rostra cato aduolat, commulcium pisoni consuli mirificum facit, si id est commulcium, uox plena grauitatis, plena auctoritatis, plena denique salutis: accedit eodem etiam noster hortensius, multi praeterea boni; insignis uero opera fauoni fuit. hoc concursu optimatium comitia dimittuntur; senatus uocatur. cum decerneretur frequenti senatu, contra pugnante pisone, ad pedes omnium singillatim accidente clodio, ut consules populum cohortarentur ad rogationem accipiendam, homines ad quindecim curioni nullum senatus consultum facienti adsenserunt; facile ex altera parte  cccc  fuerunt. acta res est. fufius tribunus intercessit. clodius contiones miseras habebat, in quibus lucullum, hortensium, c. pisonem, messallam consulem contumeliose laedebat; me tantum comperisse omnia criminabatur. senatus et de prouinciis praetorum et de legationibus et de ceteris rebus decernebat ut ante quam rogatio lata esset ne quid ageretur.  habes res romanas. sed tamen etiam illud, quod non speraram, audi. messalla consul est egregius; fortis, constans, diligens, nostri laudator, amator, imitator. ille alter uno uitio minus uitiosus quod iners, quod somni plenus, quod imperitus, quod ἀπρακτότατος; sed uoluntate ita καχέκτης ut pompeium post illam contionem in qua ab eo senatus laudatus est odisse coeperit. itaque mirum in modum omnis a se bonos alienauit. neque id magis amicitia clodi adductus fecit quam studio perditarum rerum atque partium. sed habet sui similem in  magistratibus praeter fufium neminem. bonis utimur tribunis pl., cornuto uero pseudocatone. quid quaeris? * * * .  nunc ut ad priuata redeam, Τεῦκρις promissa patrauit. tu mandata effice quae recepisti. quintus frater, qui argiletani aedifici reliquum dodrantem emit hs  dccxxu , tusculanum uenditat ut, si possit, emat pacilianam domum. cum lucceio in gratiam redii. uideo hominem ualde petiturire. nauabo operam. tu quid agas, ubi sis, cuius modi istae res sint, fac me quam diligentissime certiorem. id. febr.