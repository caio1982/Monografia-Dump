xiu kal .  dec .   51 caelius ciceroni s. sane quam litteris c. cassi et deiotari sumus commoti. nam cassius cis euphraten copias parthorum esse scripsit, deiotarus profectas per commagenen in prouinciam nostram. ego quidem praecipuum metum, quod ad te attinebat, habui, qui scirem quam paratus ab exercitu esses, ne quod hic tumultus dignitati tuae periculum adferret. nam de uita, si paratior ab exercitu esses, timuissem; nunc haec exiguitas copiarum recessum, non dimicationem mihi tuam praesagiebat. hoc quo modo acciperent homines, quam probabilis necessitas futura esset, <uerebar, et> uereor etiam nunc neque prius desinam formidare quam tetigisse t<e> italiam audiero.  sed de parthorum transitu nuntii uarios sermones excitarunt. alius enim pompeium mittendum, alius ab urbe pompeium non remouendum, alius caesarem cum suo exercitu, alius consules, nemo tamen ex senatus consulto priuatos. consules autem, quia uerentur ne illud senatus consultum <non> fiat 'ut paludati exeant' et contumeliose praeter eos ad alium res transferatur, omnino senatum haberi nolunt, usque eo ut parum diligentes in re publica uideantur. sed honeste siue neglegentia siue inertia est siue ille quem proposui metus latet sub hac temperantiae existimatione, nolle prouinciam.  a te litterae non uenerunt et, nisi deiotari subsecutae essent, in eam opinionem cassius ueni<eb>at, quae diripuisset  ipse ut uiderentur ab hoste uastata, finxisse bellum et arabas in prouinciam immisisse eosque parthos esse senatui renuntiasse. qua re tibi suadeo, quicumque est istic status rerum, diligenter et caute perscribas, ne aut uelificatus alicui dicaris aut aliquid quod referret scire reticuisse.  nunc exitus est anni; nam ego has litteras a. d. xiiii kal. dec. scripsi. plane nihil uideo ante kal. ian. agi posse. nosti marcellum, quam tardus et parum efficax sit, itemque seruium, quam cunctator. cuius modi putas hos esse aut quam id quod nolint conficere posse qui quae cupiunt tamen ita frigide agunt ut nolle existimentur? nouis magistratibus autem, si parthicum bellum erit, haec causa primos mensis occupabit; sin autem aut non erit istic bellum aut <t>antum erit ut uos aut successores paruis additis copiis sustinere possint, curionem uideo se dupliciter iactaturum, primum ut aliquid caesari adimat, inde ut aliquid pompeio tribuat, quoduis quamlibet tenue munusculum. paulus porro non humane de prouincia loquitur. huius cupiditati occursurus est furnius noster. plura suspicari non possum.  haec noui; alia quae possunt accidere non cerno. multa tempus adferre et praeparata mutare scio. sed intra finis hos quaecumque acciderint uertentur. illud addo ad actiones c. curionis, de agro campano; de quo negant caesarem laborare, sed pompeium ualde nol<l>e, ne uacuus aduenienti caesari pateat.  quod ad tuum decessum attinet, illud tibi non possum polliceri, me curaturum ut tibi succedatur; illud certe praestabo, ne amplius prorogetur. tui consili est, si tempus,  si senatus coget, si honeste a nobis recusari non poterit, uelisne perseuerare; mei offici est meminisse qua obtestatione decedens mihi ne paterer fieri mandaris.