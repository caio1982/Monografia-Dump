quodsi suspiciones inicere uelitis ad pluris homines et ad pluris prouincias crimen hoc pertinere, non ego istam  defensionem uestram pertimescam, sed me omnium prouinciarum defensorem esse profitebor. etenim hoc dico, et magna uoce dico, ubicumque hoc factum est, improbe factum est; quicumque hoc fecit, supplicio dignus est. nam, per deos immortalis, uidete, iudices, et prospicite animis quid futurum sit. multi magnas pecunias ab inuitis ciuitatibus atque ab inuitis aratoribus ista ratione cellae nomine coegerunt,â€”omnino ego neminem uideo praeter istum, sed do hoc uobis et concedo, esse multos: in hoc homine rem adductam in iudicium uidetis. quid facere potestis? utrum, cum iudices sitis de pecunia capta conciliata, tantam pecuniam captam neglegere, an, cum lex sociorum causa rogata sit, sociorum querimonias non audire? uerum hoc quoque uobis remitto; neglegite praeterita, si uultis; sed ne reliquas spes turbetis atque omnis prouincias euertatis, id prouidete, ne auaritiae, quae antehac occultis itineribus atque angustis uti solebat, auctoritate uestra uiam patefaciatis inlustrem atque latam. nam si hoc probatis et si licere pecunias isto nomine capi iudicatis, certe hoc, quod adhuc nemo nisi improbissimus fecit, posthac nemo nisi stultissimus non faciet. improbi sunt qui pecunias contra leges cogunt, stulti qui quod licere iudicatum est praetermittunt. deinde, iudices, uidete, quam infinitam sitis hominibus licentiam pecuniarum eripiendarum daturi. si, ternos denarios qui coegit erit absolutus, quaternos, quinos, denos denique aut uicenos coget alius. quae erit reprehensio? in quo primum iniuriae gradu resistere incipiet seueritas iudicis? quotus erit iste denarius qui non sit ferendus, et in quo primum aestimationis iniquitas atque improbitas reprehendatur? non enim a uobis  summa, sed genus aestimationis erit comprobatum, neque hoc potestis iudicare, ternis denariis aestimare licere, denis non licere. ubi enim semel ab annonae ratione et ab aratorum uoluntate res ad praetoris libidinem translata est, non est iam in lege neque in officio, sed in uoluntate hominum atque auaritia positus modus aestimandi. quapropter, si uos semel in iudicando finem aequitatis et legis transieritis, scitote uos nullum ceteris in aestimando finem improbitatis et auaritiae reliquisse. 