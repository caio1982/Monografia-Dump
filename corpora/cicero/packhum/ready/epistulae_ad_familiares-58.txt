c .  prid .  id .  ian .   62  in gallia cisalpina q. metellus q. f. celer pro cos. s. d. m. tullio ciceroni si uales, bene est.  existimaram pro mutuo inter nos animo et pro reconciliata gratia nec absente<m umquam me abs te> ludibrio laesum iri nec metellum fratrem ob dictum capite ac fortunis per te oppugnatum iri. quem si parum pudor ipsius defendebat, debebat uel familiae nostrae dignitas uel meum studium erga uos remque publicam satis subleuare. nunc uideo illum circumuentum, me desertum, a quibus minime conueniebat.  itaque in luctu et squalore sum, qui prouinciae, qui exercitui praesum, qui bellum gero. quae quoniam nec ratione nec maiorum nostrum clementia administrastis, non erit mirandum si uos paenitebit. te tam mobili in me meosque esse animo non sperabam. me interea nec domesticus dolor nec cuiusquam iniuria ab re publica abducet.