at enim istum siculi soli persequuntur: ciues romani qui negotiantur in sicilia defendunt, diligunt, saluum esse cupiunt. primum, si ita esset, tamen uos in hac quaestione de pecuniis repetundis, quae sociorum causa constituta est lege iudicioque sociali, sociorum querimonias audire oporteret. sed intellegere potuistis priore actione ciuis romanos honestissimos ex sicilia plurimis maximisque de rebus, et quas ipsi accepissent iniurias et quas scirent esse aliis factas, pro testimonio dicere. ego hoc quod intellego, iudices, sic confirmo. uideor mihi gratum fecisse siculis quod eorum iniurias meo labore, inimicitiis, periculo sim persecutus: non minus hoc gratum me nostris ciuibus intellego fecisse, qui hoc existimant, iuris libertatis rerum fortunarumque suarum salutem in istius damnatione consistere. quapropter de istius praetura siciliensi non recuso quin ita me audiatis ut, si cuiquam generi hominum siue siculorum siue nostrorum ciuium, si cuiquam ordini siue aratorum siue pecuariorum siue mercatorum probatus sit, si non horum omnium communis hostis praedoque fuerit, si cuiquam denique in re umquam ulla temperarit, ut uos quoque ei temperetis.   qui simul atque ei sorte prouincia sicilia obuenit, statim romae, ab urbe antequam proficisceretur, quaerere ipse secum et agitare cum suis coepit quibusnam rebus in ea prouincia maximam uno anno pecuniam facere posset. nolebat in agendo discere,â€”tametsi non prouinciae rudis erat et tiro: [sed siciliae] paratus ad praedam meditatusque uenire cupiebat. o praeclare coniectum a uulgo in illam prouinciam omen communis famae atque sermonis, cum ex nomine istius quid iste in prouincia facturus esset perridicule homines augurabantur! etenim quis dubitare posset, cum istius in quaestura fugam et furtum recognosceret, cum in legatione oppidorum fanorumque spoliationes cogitaret, cum uideret in foro latrocinia praeturae, qualis iste in quarto actu improbitatis futurus esset? atque ut intellegatis eum romae quaesisse non modo genera furandi, sed etiam nomina certissima, accipite argumentum quo facilius de singulari eius impudentia existimare possitis. 