multum inest acrimoniae et grauitatis in hac exornatione, propterea quod, cum quaesitum est, quid  oporteat, subicitur id non esse factum. quare facillime fit, ut exaugeatur indignitas negotii. ex eodem genere, ut ad nostram quoque personam referamus subiectionem, sic: 'nam quid me facere conuenit, cum a tanta gallorum multitudine circumsederer? dimicarem? at cum parua manu tum prode<i>remus: locum quoque inimicissimum habebamus. sederem in castris? at neque subsidium, quod expectarem, habebamus, neque erat, qui uitam produceremus. castra relinquerem? at obsidebamur. uitam militum neglegerem? at eos uidebar ea accepisse condicione, ut eos, quoad possem, incolumis patriae et parentibus conseruarem. hostium condicionem repudiarem? at salus antiquior est militum quam inpedimentorum.'  eiusmodi consequntur identidem subiectiones, ut ex omnibus ostendi uideatur nihil potius, quam quod factums<t>, faciundum fuisse.  gradatio est, in qua non ante ad consequens uerbum descenditur, quam ad superius ascensum est, hoc modo: 'nam quae reliqua spes manet libertatis, si illis et quod libet, licet; et quod licet, possunt; et quod possunt, audent; et quod audent, faciunt; et quod faciunt, uobis molestum non est?'  item: 'non sensi hoc, et non suasi; neque suasi, et non ipse facere statim coepi; neque facere coepi, et non perfeci; neque perfeci, et non probaui.' item: 'africano uirtutem industria, uirtus gloriam, gloria aemulos conparauit.' item: 'imperium graeciae fuit penes athenienses, atheniensium potiti sunt spartiatae, spartiatas superauere thebani, thebanos macedones uicerunt, qui ad imperium graeciae breui tempore adiuncxerunt asiam bello subactam.' 