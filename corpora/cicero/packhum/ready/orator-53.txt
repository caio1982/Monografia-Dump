sed sunt clausulae plures, quae numerose et iucunde cadant. nam et creticus, qui est e longa et  breui et longa, et eius aequalis paean, qui spatio par est, syllaba longior, qui commodissime putatur in solutam orationem illigari, cum sit duplex—nam aut e longa est et tribus breuibus, qui numerus in primo uiget, iacet in extremo, aut e totidem breuibus et longa—[in] quem optume cadere censent ueteres; ego non plane reicio sed alios antepono. ne spondeus quidem funditus est repudiandus, etsi, quod est e longis duabus, hebetior uidetur et tardior; habet tamen stabilem quendam et non expertem dignitatis gradum, in incisionibus uero multo magis et in membris; paucitatem enim pedum grauitate sua et tarditate compensat. sed hos cum in clausulis pedes nomino, non loquor de uno pede extremo: adiungo, quod minimum sit, proxumum superiorem, saepe etiam tertium. ne iambus quidem qui est e breui et longa, aut par choreo qui habet tris breuis trochaeus—sed spatio par, non syllabis—aut etiam dactylus qui est e longa et duabus breuibus, si est proxumus a postremo, parum uolubiliter peruenit ad extremum, si est extremus choreus aut spondeus; nunquam enim interest uter sit eorum in pede extremo. sed idem hi tres pedes male concludunt, si quis eorum in extremo locatus est, nisi cum pro cretico postremus est dactylus. nihil enim interest dactylus sit extremus an creticus, quia postrema syllaba breuis an longa sit ne in uersu quidem refert. quare etiam paeana qui dixit aptiorem, in quo esset longa postrema, uidit parum, quoniam nihil ad  rem est, postrema quam longa sit. iam paean, quod pluris habeat syllabas quam tris, numerus a quibusdam, non pes habetur. est quidem, ut inter omnis constat antiquos, aristotelen theophrastum theodecten ephorum, unus aptissimus orationi uel orienti uel mediae; putant illi etiam cadenti, quo loco mihi uidetur aptior creticus. dochmius autem e quinque syllabis, breui duabus longis breui longa, ut est hoc: 'amicos tenes', quouis loco aptus est, dum semel ponatur; iteratus aut continuatus numerum apertum et nimis insignem facit. his igitur tot commutationibus tamque uariis si utemur, nec deprehendetur manifesto quid a nobis de industria fiat et occurretur satietati. 