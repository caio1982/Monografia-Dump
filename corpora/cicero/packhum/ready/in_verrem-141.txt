hinc ille est anulus aureus quo tu istum in contione donasti; quae tua donatio singulari impudentia noua siculis omnibus, mihi uero etiam incredibilis uidebatur. saepe enim nostri imperatores superatis hostibus, optime re publica gesta, scribas suos anulis aureis in contione donarunt: tu uero quibus rebus gestis, quo hoste superato contionem donandi causa aduocare ausus es? neque enim solum scribam tuum anulo, sed etiam uirum fortissimum ac tui dissimillimum, q. rubrium, excellentem uirtute auctoritate copiis, corona et phaleris et torque donasti, m. cossutium,  sanctissimum uirum atque honestissimum, m. castricium, summo splendore ingenio gratia praeditum. quid haec sibi horum trium ciuium romanorum dona uoluerunt? siculos praeterea potentissimos nobilissimosque donasti, qui non, quem ad modum sperasti, tardiores fuerunt, sed ornatiores tuo iudicio ad testimonia dicenda uenerunt. quibus ex hostium spoliis, de qua uictoria, qua ex praeda aut manubiis haec abs te donatio constituta est? an quod te praetore paucorum aduentu myoparonum classis pulcherrima, siciliae praesidium propugnaculumque prouinciae, piratarum manibus incensa est? an quod ager syracusanus praedonum incendiis te praetore uastatus est? an quod forum syracusanum nauarchorum sanguine redundauit? an quod in portu syracusano piraticus myoparo nauigauit? nihil possum reperire quam ob rem te in istam amentiam incidisse arbitrer, nisi forte id egisti ut hominibus ne obliuisci quidem rerum tuarum [male gestarum] liceret.  anulo est aureo scriba donatus, et ad eam donationem contio est aduocata. quod erat os tuum, cum uidebas in contione eos homines quorum ex bonis istum anulo aureo donabas, qui ipsi anulos aureos posuerant liberisque suis detraxerant, ut esset unde scriba tuus hoc tuum munus ac beneficium tueretur? quae porro praefatio tuae donationis fuit? illa scilicet uetus atque imperatoria,  quandoque tu quidem in proelio, in bello, in re militari â€”cuius ne mentio quidem te praetore ulla facta est: an illa,  quandoque tu nulla umquam mihi in cupiditate ac turpitudine defuisti omnibusque in isdem flagitiis mecum et in legatione et in praetura et hic in sicilia uersatus   es, ob eas res te, quoniam re locupletaui, hoc anulo aureo dono?  uera haec fuisset oratio; neque enim iste anulus aureus abs te datus istum uirum fortem, sed hominem locupletem esse declarat. ita eundem anulum ab alio datum testem uirtutis duceremus, abs te donatum comitem pecuniae iudicamus. 