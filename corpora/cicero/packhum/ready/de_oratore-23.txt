haec cum antonius dixisset, sane dubitare uisus est sulpicius et cotta, utrius oratio propius ad ueritatem uideretur accedere. tum crassus 'operarium nobis quendam, antoni, oratorem facis atque haud scio an aliter sentias et utare tua illa mirifica ad refellendum consuetudine, qua tibi nemo umquam praestitit; cuius quidem ipsius facultatis exercitatio oratorum propria est, sed iam in philosophorum consuetudine uersatur maximeque eorum, qui de omni re proposita in utramque partem solent copiosissime dicere. uerum ego non solum arbitrabar, his praesertim audientibus, a me informari oportere, qualis esse posset is, qui habitaret in subselliis neque quicquam amplius adferret, quam quod causarum necessitas postularet, sed maius quiddam uidebam, cum censebam oratorem, praesertim in nostra re publica, nullius ornamenti expertem esse oportere. tu autem, quoniam exiguis quibusdam finibus totum oratoris munus circumdedisti, hoc facilius nobis expones ea, quae abs te de officiis praeceptisque oratoris quaesita sunt; sed opinor secundum hunc diem; satis enim multa a nobis hodie dicta sunt. nunc et scaeuola, quoniam in tusculanum ire constituit, paulum requiescet, dum se calor frangat;  et nos ipsi, quoniam id temporis est, ualetudini demus operam.' placuit sic omnibus. tum scaeuola 'sane' inquit 'uellem non constituissem [in tusculanum] me hodie uenturum esse l. aelio; libenter audirem antonium'; et, cum exsurgeret, simul adridens 'neque enim' inquit 'tam mihi molestus fuit, quod ius nostrum ciuile peruellit, quam iucundus, quod se id nescire confessus est.' 