formam quidem ipsam, marce fili, et tamquam faciem honesti uides, 'quae si oculis cerneretur, mirabiles amores ut ait plato, excitaret sapientiae'. sed omne, quod est honestum, id quattuor partium oritur ex aliqua. aut enim in perspicientia ueri sollertiaque uersatur aut in hominum societate tuenda tribuendoque suum cuique et rerum contractarum fide aut in animi excelsi atque inuicti magnitudine ac robore aut in omnium, quae fiunt quaeque dicuntur ordine et modo, in quo inest modestia et temperantia. quae quattuor quamquam inter se colligata atque implicata  sunt, tamen ex singulis certa officiorum genera nascuntur, uelut ex ea parte, quae prima descripta est, in qua sapientiam et prudentiam ponimus, inest indagatio atque inuentio ueri, eiusque uirtutis hoc munus est proprium. ut enim quisque maxime perspicit, quid in re quaque uerissimum sit quique acutissime et celerrime potest et uidere et explicare rationem, is prudentissimus et sapientissimus rite haberi solet. quocirca huic quasi materia, quam tractet et in qua uersetur, subiecta est ueritas. reliquis autem tribus uirtutibus necessitates propositae sunt ad eas res parandas tuendasque, quibus actio uitae continetur, ut et societas hominum coniunctioque seruetur et animi excellentia magnitudoque cum in augendis opibus utilitatibusque et sibi et suis comparandis, tum multo magis in his ipsis despiciendis eluceat. ordo autem et constantia et moderatio et ea, quae sunt his similia, uersantur in eo genere ad quod est adhibenda actio quaedam, non solum mentis agitatio. is enim rebus, quae tractantur in uita, modum quendam et ordinem adhibentes, honestatem et decus conseruabimus. 