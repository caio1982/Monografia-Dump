xui kal .  apr .   45 <cicero attico sal.> legi bruti epistulam eamque tibi remisi, sane non prudenter rescriptam ad ea quae requisieras. sed ipse uiderit. quamquam illud turpiter ignorat: catonem primum sententiam putat de animaduersione dixisse, quam omnes ante dixerant praeter caesarem, et, cum ipsius caesaris tam seuera fuerit qui tum praetorio loco dixerit, consularium putat leniores fuisse, catuli,  seruili, lucullorum, curionis, torquati, lepidi, gelli, uulcati, figuli, cottae, l. caesaris, c. pisonis, m'. glabrionis, etiam silani, murenae, designatorum consulum. cur ergo in sententiam catonis? quia uerbis luculentioribus et pluribus rem eandem comprehenderat. me autem hic laudat quod rettulerim, non quod patefecerim, cohortatus sim, quod denique ante quam consulerem ipse iudicauerim. quae omnia quia cato laudibus extulerat in caelum perscribendaque censuerat, idcirco in eius sententiam est facta discessio. hic autem se etiam tribuere multum mi putat quod scripserit 'optimum consulem'. quis enim ieiunius dixit inimicus? ad cetera uero tibi quem ad modum rescripsit! tantum rogat de senatus consulto ut corrigas. hoc quidem fecisset etiam si <a lib>rario admonitus esset. sed haec iterum ipse uiderit.  ad hortos, quoniam probas, effice aliquid. rationes meas nosti. si uero etiam a faberio aliquid recedit, nihil negoti est. sed etiam sine eo posse uideor contendere. uenales certe sunt drusi, fortasse et lamiani et cassiani. sed coram.  de terentia, non possum commodius scribere quam tu scribis. officium sit nobis antiquissimum. si quid nos fefellerit, illius malo me quam mei paenitere.  ouiae lolli curanda sunt hs  c . negat eros posse sine me, credo, quod accipienda aliqua sit et danda aestimatio. uellem tibi dixisset. si enim res est ut mihi scribit parata nec in eo ipso mentitur, per te confici potuit. id cognoscas et conficias uelim.   quod me in forum uocas, eo uocas unde etiam bonis meis rebus fugiebam. quid enim mihi foro sine iudiciis, sine curia, in oculos incurrentibus iis quos animo aequo uidere non possum? quod autem a me homines postulare scribis <ut romae sim neque mihi ut absim concedere> aut <ali>quatenus eos mihi concedere, iam pridem scito esse cum unum te pluris quam omnis illos putem. ne me quidem contemno meoque iudicio multo stare malo quam omnium reliquorum. neque tamen progredior longius quam mihi doctissimi homines concedunt; quorum scripta omnia quaecumque sunt in eam sententiam non legi solum, quod ipsum erat fortis aegroti, accipere medicinam, sed in mea etiam scripta transtuli, quod certe adflicti et fracti animi non fuit. ab his me remediis noli in istam turbam uocare, ne recidam.