locos autem communes et, quos ipsa causa det, uidere oportebit et ex utilitatis et ex honestatis amplissimis partibus sumere demonstrantem per amplificationem, ad utram potius legem accedere oporteat.  ex ratiocinatione nascitur controuersia, cum ex eo, quod uspiam est, ad id, quod nusquam scriptum est, uenitur, hoc pacto: lex:  si furiosus est, agnatum gentiliumque in eo pecuniaque eius potestas esto . et lex:  paterfamilias uti super familia pecuniaque sua legassit, ita ius esto . et lex:  si pater  familias intestato moritur, familia pecuniaque eius agnatum gentiliumque esto . quidam iudicatus est parentem occidisse et statim, quod effugiendi potestas non fuit, ligneae soleae in pedes inditae sunt; os autem obuolutum est folliculo et praeligatum; deinde est in carcerem deductus, ut ibi esset tantisper, dum culleus, in quem coniectus in profluentem deferretur, compararetur. interea quidam eius familiares in carcerem tabulas afferunt et testes adducunt; heredes, quos ipse iubet, scribunt; tabulae obsignantur. de illo post supplicium sumitur. inter eos, qui heredes in tabulis scripti sunt, et inter agnatos de hereditate controuersia est. hic certa lex, quae testamenti faciendi iis, qui in eo loco sint, adimat potestatem, nulla profertur. ex ceteris legibus et quae hunc ipsum supplicio eiusmodi afficiunt et quae ad testamenti faciendi potestatem pertinent, per ratiocinationem ueniundum est ad eiusmodi rationem, ut quaeratur, habueritne testamenti faciendi potestatem. 