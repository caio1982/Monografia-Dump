quapropter si quem forte inueneris qui hoc nauale crimen conetur defendere, is ita defendat <ut> illa communia quae ad causam nihil pertinent praetermittat, me culpae fortunam adsignare, calamitatem crimini dare, me amissionem classis  obicere, cum multi uiri fortes in communi incertoque periculo belli et terra et mari saepe offenderint. nullam tibi obicio fortunam, nihil est quod ceterorum res minus commode gestas proferas, nihil est quod multorum naufragia fortunae colligas. ego nauis inanis fuisse dico, remiges nautasque dimissos, reliquos stirpibus uixisse palmarum; praefuisse classi populi romani siculum, perpetuo sociis atque amicis syracusanum; te illo tempore ipso superioribusque diebus omnibus in litore cum mulierculis perpotasse dico; harum rerum omnium auctores testisque produco. num tibi insultare in calamitate, num intercludere perfugia fortunae, num casus bellicos exprobrare aut obicere uideor? tametsi solent ii fortunam sibi obici nolle qui se fortunae commiserunt, qui in eius periculis sunt ac uarietate uersati. istius quidem calamitatis tuae fortuna particeps non fuit. homines enim in proeliis, non in conuiuiis belli fortunam periclitari solent; in illa autem calamitate non martem fuisse communem, sed uenerem possumus dicere. quodsi fortunam tibi obici non oportet, cur tu fortunae illorum innocentium ueniam ac locum non dedisti?  etiam illud praecidas licet, te, quod supplicium more maiorum sumpseris securique percusseris, idcirco a me in crimen et in inuidiam uocari. non in supplicio crimen meum uertitur; non ego nego securi quemquam feriri debere, non ego metum ex re militari, non seueritatem imperi, non poenam flagiti tolli dico oportere; fateor non modo in socios sed etiam in ciuis militesque nostros persaepe esse seuere ac uehementer uindicatum. quare haec quoque praetermittas licet. ego culpam non in nauarchis sed in te fuisse  demonstro, te pretio remiges militesque dimisisse arguo. hoc nauarchi reliqui dicunt, hoc netinorum foederata ciuitas publice dicit, hoc amestratini, hoc herbitenses, hoc hennenses, agyrinenses, tyndaritani publice dicunt, tuus denique testis, tuus imperator, tuus aemulus, tuus hospes cleomenes hoc dicit, sese in terram esse egressum ut pachyno e terrestri praesidio milites colligeret, quos in nauibus conlocaret; quod certe non fecisset si suum numerum naues haberent; ea est enim ratio instructarum ornatarumque nauium ut non modo plures sed ne singuli quidem possint accedere. dico praeterea illos ipsos reliquos nautas fame atque inopia rerum omnium confectos fuisse ac perditos; dico aut omnis extra culpam fuisse, aut, si uni attribuenda culpa sit, in eo maximam fuisse qui optimam nauem, plurimos nautas haberet, summum imperium obtineret, aut, si omnes in culpa fuerint, non oportuisse cleomenen constitui spectatorem illorum mortis atque cruciatus; dico etiam in ipso supplicio mercedem lacrimarum, mercedem uulneris atque plagae, mercedem funeris ac sepulturae constitui nefas fuisse. quapropter si mihi respondere uoles haec dicito, classem instructam atque ornatam fuisse, nullum propugnatorem afuisse, nullum uacuum tractum esse remum, rem frumentariam esse suppeditatam; mentiri nauarchos, mentiri tot tam grauis ciuitates, mentiri etiam siciliam totam; proditum esse te a cleomene, qui se dixerit exisse in terram ut pachyno deduceret milites; animum illis, non copias defuisse; cleomenem acerrime pugnantem ab iis relictum esse atque desertum; nummum ob sepulturam datum nemini. quae si dices, tenebere; sin alia dices, ea quae a me dicta sunt non refutabis.  