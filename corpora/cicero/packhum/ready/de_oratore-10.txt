haec cum crassus dixisset, silentium est consecutum; sed quamquam satis eis, qui aderant, ad id, quod erat propositum, dictum uidebatur, tamen sentiebant celerius esse multo quam ipsi uellent ab eo peroratum. tum scaeuola 'quid est, cotta?' inquit 'quid tacetis? nihilne uobis in mentem uenit, quod praeterea ab crasso requiratis?' 'id me hercule' inquit 'ipsum attendo: tantus enim cursus uerborum fuit et sic euolauit oratio, ut eius uim et incitationem aspexerim, uestigia ingressumque uix uiderim, et tamquam in aliquam locupletem ac refertam domum uenerim, non explicata ueste neque proposito argento neque tabulis et signis propalam conlocatis, sed his omnibus multis magnificisque rebus constructis ac reconditis; sic modo in oratione crassi diuitias atque ornamenta eius ingeni per quaedam inuolucra atque integumenta perspexi, sed ea contemplari cum cuperem, uix aspiciendi potestas fuit; itaque nec hoc possum dicere, me omnino ignorare, quid possideat, neque plane nosse atque uidisse.' 'quin tu igitur facis idem,' inquit scaeuola 'quod faceres, si in aliquam domum plenam ornamentorum uillamue uenisses? si ea seposita, ut dicis,  essent, tu, qui ualde spectandi cupidus esses, non dubitares rogare dominum, ut proferri iuberet, praesertim si esset familiaris: similiter nunc petes a crasso, ut illam copiam ornamentorum suorum, quam constructam uno in loco quasi per transennam praetereuntes strictim aspeximus, in lucem proferat et suo quidque in loco conlocet.' 'ego uero' inquit cotta 'a te peto, scaeuola:—me enim et hunc sulpicium impedit pudor ab homine omnium grauissimo, qui genus huius modi disputationis semper contempserit, haec, quae isti forsitan puerorum elementa uideantur, exquirere:—sed tu hanc nobis ueniam, scaeuola, da, et perfice, ut crassus haec, quae coartauit et peranguste refersit in oratione sua, dilatet nobis atque explicet.' 'ego me hercule' inquit mucius 'antea uestra magis hoc causa uolebam, quam mea; neque enim tanto opere hanc a crasso disputationem desiderabam, quanto opere eius in causis oratione delector; nunc uero, crasse, mea quoque te iam causa rogo, ut, quoniam tantum habemus oti, quantum iam diu nobis non contigit, ne graueris exaedificare id opus, quod instituisti: formam enim totius negoti opinione meliorem maioremque uideo, quam uehementer probo.' 'enimuero' inquit crassus 'mirari satis non queo etiam te haec, scaeuola, desiderare, quae neque ego ita teneo, uti ei, qui docent, neque sunt eius generis, ut, si optime tenerem, digna essent ista sapientia ac tuis auribus.' 'ain tu?' inquit ille: 'si de istis communibus et peruagatis uix huic aetati audiendum putas, etiamne illa neglegere possumus, quae tu oratori cognoscenda esse dixisti, de naturis hominum, de moribus, de rationibus eis, quibus hominum mentes et incitarentur et reprimerentur, de historia, de antiquitate, de administratione rei publicae, denique de nostro ipso iure ciuili? hanc enim ego omnem scientiam  et copiam rerum in tua prudentia sciebam inesse; in oratoris uero instrumento tam lautam supellectilem numquam uideram.' 'potes igitur,' inquit crassus 'ut alia omittam innumerabilia et immensa et ad ipsum tuum ius ciuile ueniam, oratores putare eos, quos multas horas exspectauit, cum in campum properaret, et ridens et stomachans p. scaeuola, cum hypsaeus maxima uoce, plurimis uerbis a m. crasso praetore contenderet, ut ei, quem defendebat, causa cadere liceret, cn. autem octauius, homo consularis, non minus longa oratione recusaret, ne aduersarius causa caderet ac ne is, pro quo ipse diceret, turpi tutelae iudicio atque omni molestia stultitia aduersarii liberaretur?' 'ego uero istos,' inquit—'memini enim mihi narrare mucium—non modo oratoris nomine sed ne foro quidem dignos uix putarim.' 'atqui non defuit illis patronis' inquit crassus 'eloquentia neque dicendi ratio aut copia, sed iuris ciuilis scientia: quod alter plus lege agendo petebat, quam quantum lex in  xii tabulis permiserat, quod cum impetrasset, causa caderet; alter iniquum putabat plus secum agi, quam quod erat in actione; neque intellegebat, si ita esset actum, litem aduersarium perditurum. quid? in his paucis diebus nonne nobis in tribunali q. pompei praetoris urbani familiaris nostri sedentibus homo ex numero disertorum postulabat, ut illi, unde peteretur, uetus atque usitata exceptio daretur cuius pecuniae dies fuisset ? quod petitoris causa comparatum esse non intellegebat, ut, si ille infitiator probasset iudici ante petitam esse pecuniam, quam esset coepta deberi, petitor rursus cum peteret, ne exceptione excluderetur,  quod ea res in iudicium ante uenisset . quid ergo hoc fieri turpius aut dici potest, quam eum, qui hanc personam susceperit, ut amicorum controuersias causasque tueatur, laborantibus succurrat, aegris medeatur, adflictos excitet, hunc  in minimis tenuissimisque rebus ita labi, ut aliis miserandus, aliis inridendus esse uideatur? equidem propinquum nostrum p. crassum [illum diuitem] cum multis aliis rebus elegantem hominem et ornatum tum praecipue in hoc efferendum et laudandum puto, quod, cum p. scaeuolae frater esset, solitus est ei persaepe dicere neque illum in iure ciuili satis [illi arti] facere posse, nisi dicendi copiam adsumpsisset —quod quidem hic, qui mecum consul fuit, filius eius est consecutus—neque se ante causas amicorum tractare atque agere coepisse, quam ius ciuile didicisset. quid uero ille [m.] cato? nonne et eloquentia tanta fuit, quantam illa tempora atque illa aetas in hac ciuitate ferre maximam potuit, et iuris ciuilis omnium peritissimus? uerecundius hac de re iam dudum loquor, quod adest uir in dicendo summus, quem ego unum oratorem maxime admiror; sed tamen idem hoc semper ius ciuile contempsit. uerum, quoniam sententiae atque opinionis meae uoluistis esse participes, nihil occultabo et, quoad potero, uobis exponam, quid de quaque re sentiam. antoni incredibilis quaedam et prope singularis et diuina uis ingeni uidetur, etiam si hac scientia iuris nudata sit, posse se facile ceteris armis prudentiae tueri atque defendere; quam ob rem hic nobis sit exceptus; ceteros uero non dubitabo primum inertiae condemnare sententia mea, post etiam impudentiae; nam uolitare in foro, haerere in iure ac praetorum tribunalibus, iudicia priuata magnarum rerum obire, in quibus saepe non de facto, sed de aequitate ac iure certetur, iactare se in causis centumuiralibus, in quibus usucapionum, tutelarum, gentilitatum, agnationum, adluuionum, circumluuionum, nexorum, mancipiorum, parietum, luminum, stillicidiorum, testamentorum ruptorum aut ratorum, ceterarumque rerum  innumerabilium iura uersentur, cum omnino, quid suum, quid alienum, qua re denique ciuis aut peregrinus, seruus aut liber quispiam sit, ignoret, insignis est impudentiae. illa uero deridenda adrogantia est, in minoribus nauigiis rudem esse se confiteri, quinqueremis autem aut etiam maiores gubernare didicisse. tu mihi cum in circulo decipiare aduersari stipulatiuncula et cum obsignes tabellas clientis tui, quibus in tabellis id sit scriptum, quo ille capiatur, ego tibi ullam causam maiorem committendam putem? citius hercule is, qui duorum scalmorum nauiculam in portu euerterit, in euxino ponto argonautarum nauem gubernarit. quid? si ne paruae quidem causae sunt, sed saepe maximae, in quibus certatur de iure ciuili, quod tandem os est eius patroni, qui ad eas causas sine ulla scientia iuris audet accedere? quae potuit igitur esse causa maior, quam illius militis? de cuius morte cum domum falsus ab exercitu nuntius uenisset et pater eius re credita testamentum mutasset et, quem ei uisum esset, fecisset heredem essetque ipse mortuus, res delata est ad centumuiros, cum miles domum reuenisset egissetque lege in hereditatem paternam testamento exheres filius. [nempe] in ea causa quaesitum est de iure ciuili, possetne paternorum bonorum exheres esse filius, quem pater testamento neque heredem neque exheredem scripsisset nominatim. quid? qua de re inter marcellos et claudios patricios centumuiri iudicarunt, cum marcelli ab liberti filio stirpe, claudii patricii eiusdem hominis hereditatem gente ad se redisse dicerent, nonne in ea causa fuit oratoribus de toto stirpis et gentilitatis iure dicendum? quid? quod item in centumuirali iudicio certatum esse accepimus, cum romam in exsilium uenisset, cui romae exsulare ius esset, si se ad aliquem quasi patronum applicauisset, intestatoque esset mortuus, nonne in ea causa ius  applicationis obscurum sane et ignotum patefactum in iudicio atque inlustratum est a patrono? quid? nuper, cum ego c. sergi oratae contra hunc nostrum antonium iudicio priuato causam defenderem, nonne omnis nostra in iure uersata defensio est? cum enim m. marius gratidianus aedis oratae uendidisset neque seruire quandam earum aedium partem in mancipi lege dixisset, defendebamus, quicquid fuisset incommodi in mancipio, id si uenditor scisset neque declarasset, praestare debere. quo quidem in genere familiaris noster m. buculeius, homo neque meo iudicio stultus et suo ualde sapiens et ab iuris studio non abhorrens, simili [in re] quodam modo nuper errauit: nam cum aedis l. fufio uenderet, in mancipio lumina, uti tum essent, ita recepit; fufius autem, simul atque aedificari coeptum est in quadam parte urbis, quae modo ex illis aedibus conspici posset, egit statim cum buculeio, quod, cuicumque particulae caeli officeretur, quamuis esset procul, mutari lumina putabat. quid uero? clarissima m'. curi causa marcique coponi nuper apud centumuiros quo concursu hominum, qua exspectatione defensa est? cum q. scaeuola, aequalis et conlega meus, homo omnium et disciplina iuris ciuilis eruditissimus et ingenio prudentiaque acutissimus et oratione maxime limatus atque subtilis atque, ut ego soleo dicere, iuris peritorum eloquentissimus, eloquentium iuris peritissimus, ex scripto testamentorum iura defenderet negaretque, nisi postumus et natus et, ante quam in suam tutelam ueniret, mortuus esset, heredem eum esse posse, qui esset secundum postumum et natum et mortuum heres institutus; ego autem defenderem eum hac tum mente fuisse, qui testamentum fecisset, ut, si filius non esset, qui in suam tutelam ueniret, m'. curius esset heres, num destitit uterque nostrum in ea causa in auctoritatibus, in exemplis,  in testamentorum formulis, hoc est, in medio iure ciuili uersari? omitto iam plura exempla causarum amplissimarum, quae sunt innumerabilia: capitis nostri saepe potest accidere ut causae uersentur in iure. etenim si c. mancinum, nobilissimum atque optimum uirum atque consularem, cum eum propter inuidiam numantini foederis pater patratus ex s. c. numantinis dedidisset eumque illi non recepissent posteaque mancinus domum reuenisset neque in senatum introire dubitasset, p. rutilius, m. filius, tribunus plebis, iussit educi, quod eum ciuem negaret esse, quia memoria sic esset proditum, quem pater suus aut populus uendidisset aut pater patratus dedidisset, ei nullum esse postliminium, quam possumus reperire ex omnibus rebus ciuilibus causam contentionemque maiorem quam de ordine, de ciuitate, de libertate, de capite hominis consularis, praesertim cum haec non in crimine aliquo, quod ille posset infitiari, sed in ciuili iure consisteret? similique in genere, inferiore ordine, si quis apud nos seruisset ex populo foederato seseque liberasset et postea domum reuenisset, quaesitum est apud maiores nostros, num is ad suos postliminio redisset et amisisset hanc ciuitatem. quid? de libertate, quo iudicium grauius esse nullum potest, nonne ex iure ciuili potest esse contentio, cum quaeritur, is, qui domini uoluntate census sit, continuone, an, ubi lustrum sit conditum, liber sit? quid? quod usu memoria patrum uenit, ut paterfamilias, qui ex hispania romam uenisset, cum uxorem praegnantem in prouincia reliquisset, romae alteram duxisset neque nuntium priori remisisset, mortuusque esset intestato et ex utraque filius natus esset, mediocrisne res in contentionem adducta est, cum quaereretur de duobus ciuium capitibus et de puero, qui ex posteriore natus erat, et de eius matre, quae, si iudicaretur certis quibusdam uerbis, non nouis nuptiis  fieri cum superiore diuortium, in concubinae locum duceretur? haec igitur et horum similia iura suae ciuitatis ignorantem erectum et celsum, alacri et prompto ore atque uultu, huc atque illuc intuentem uagari cum magna caterua toto foro, praesidium clientibus atque opem amicis et prope cunctis ciuibus lucem ingeni et consili sui porrigentem atque tendentem, nonne in primis flagitiosum putandum est? 