in plebem uero romanam utrum superbiam prius commemorem an crudelitatem? sine dubio crudelitas grauior est atque atrocior. oblitosne igitur hos putatis esse quem ad modum sit iste solitus uirgis plebem romanam concidere? quam rem etiam tribunus plebis in contione egit, cum eum quem iste uirgis ceciderat in conspectum populi romani produxit; cuius rei recognoscendae faciam uobis suo tempore potestatem. superbia uero quae fuerit quis ignorat? quem ad modum iste tenuissimum quemque contempserit, despexerit, liberum esse numquam duxerit? p. trebonius uiros bonos et honestos compluris fecit heredes; in iis fecit suum libertum. is a. trebonium fratrem habuerat proscriptum. ei cum cautum uellet, scripsit ut heredes iurarent se curaturos ut ex sua cuiusque parte ne minus dimidium ad a. trebonium illum proscriptum perueniret. libertus iurat; ceteri heredes adeunt ad uerrem, docent non oportere se id iurare facturos esse quod contra legem corneliam esset, quae proscriptum iuuari uetaret; impetrant ut ne iurent; dat his possessionem. id ego non reprehendo; etenim erat iniquum homini proscripto egenti de fraternis bonis quicquam dari. libertus, nisi ex testamento patroni iurasset, scelus se facturum arbitrabatur; itaque ei uerres  possessionem hereditatis negat se daturum, ne posset patronum suum proscriptum iuuare, simul ut esset poena quod alterius patroni testamento obtemperasset. das possessionem ei qui non iurauit; concedo; praetorium est. adimis tu ei qui iurauit; quo exemplo? proscriptum iuuat; lex est, poena est. quid ad eum qui ius dicit? utrum reprehendis quod patronum iuuabat eum qui tum in miseriis erat, an quod alterius patroni mortui uoluntatem conseruabat, a quo summum beneficium acceperat? utrum horum reprehendis? et hoc tum de sella uir optimus dixit: 'equiti romano tam locupleti libertinus homo sit heres!' o modestum ordinem, quod illinc uiuus surrexerit! 