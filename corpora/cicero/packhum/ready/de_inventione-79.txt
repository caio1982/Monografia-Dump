facultates autem considerantur, cum aliquod pecuniarium praemium postulatur; in quo, utrum copiane sit agri, uectigalium, pecuniae an penuria, consideratur. loci communes: facultates augere, non minuere oportere; et, inpudentem esse, qui pro beneficio non gratiam, uerum mercedem postulet; contra autem de pecunia ratiocinari sordidum esse, cum de gratia referunda deliberetur; et, se pretium non pro facto, sed honorem ita, ut factitatum sit, pro beneficio postulare.  ac de constitutionibus quidem satis dictum est: nunc de iis controuersiis, quae in scripto uersantur, dicendum uidetur.  in scripto uersatur controuersia, cum ex scriptionis ratione aliquid dubii nascitur. id fit ex ambiguo, ex scripto et sententia, ex contrariis legibus, ex ratiocinatione, ex definitione.  ex ambiguo autem nascitur controuersia, cum, quid  senserit scriptor, obscurum est, quod scriptum duas pluresue res significat, ad hunc modum: paterfamilias, cum filium heredem faceret, uasorum argenteorum centum pondo uxori suae sic legauit:  heres meus uxori meae uasorum argenteorum pondo centum, quae uolet, dato . post mortem eius uasa magnifica et pretiose caelata petit a filio mater. ille se, quae ipse uellet, debere dicit. primum, si fieri poterit, demonstrandum est non esse ambigue scriptum, propterea quod omnes in consuetudine sermonis sic uti solent eo uerbo uno pluribusue in eam sententiam, in quam is, qui dicet, accipiendum esse demonstrabit. deinde ex superiore et ex inferiore scriptura docendum id, quod quaeratur, fieri perspicuum. quare si ipsa separatim ex se uerba considerentur, omnia aut pleraque ambigua uisum iri; quae autem ex omni considerata scriptura perspicua fiant, haec ambigua non oportere existimare. deinde, qua in sententia scriptor fuerit, ex ceteris eius scriptis et ex factis, dictis, animo atque uita eius sumi oportebit et eam ipsam scripturam, in qua inerit illud ambiguum, de quo quaeretur, totam omnibus ex partibus pertemptare, si quid aut ad id appositum sit, quod nos interpretemur, aut ei, quod aduersarius intellegat, aduersetur. nam facile, quid ueri simile sit eum uoluisse, qui scripsit, ex omni scriptura et ex persona scriptoris atque iis rebus, quae personis attributae sunt, considerabitur. deinde erit demonstrandum, si quid ex re ipsa dabitur facultatis, id, quod aduersarius intellegat, multo minus commode fieri posse, quam id, quod nos accipimus, quod illius rei neque administratio neque exitus ullus exstet; nos  quod dicamus, facile et commode transigi posse; ut in hac lege—nihil enim prohibet fictam exempli loco ponere, quo facilius res intellegatur—:  meretrix coronam auream ne habeto; si habuerit, publica esto , contra eum, qui meretricem publicari dicat ex lege oportere, possit dici neque administrationem esse ullam publicae meretricis neque exitum legis in meretrice publicanda, at in auro publicando et administrationem et exitum facilem esse et incommodi nihil inesse. ac diligenter illud quoque adtendere oportebit, num illo probato, quod aduersarius intellegat, res utilior aut honestior aut magis necessaria ab scriptore neglecta uideatur. id fiet, si id, quod nos demonstrabimus, honestum aut utile aut necessarium demonstrabimus, et si id, quod ab aduersariis dicetur, minime eiusmodi esse dicemus. deinde si in lege erit ex ambiguo controuersia, dare operam oportebit, ut de eo, quod aduersarius intellegat, alia in re lege cautum esse doceatur. permultum autem proficiet illud demonstrare, quemadmodum scripsisset, si id, quod aduersarius accipiat, fieri aut intellegi uoluisset, ut in hac causa, in qua de uasis argenteis quaeritur, possit mulier dicere nihil adtinuisse adscribi  quae uolet , si heredis uoluntati permitteret. eo enim non adscripto nihil esse dubitationis, quin heres, quae ipse uellet, daret. amentiae igitur fuisse, cum heredi uellet cauere, id adscribere, quo non adscripto nihilominus heredi caueretur. quare hoc genere magnopere talibus in causis uti oportebit: 'hoc modo scripsisset, isto uerbo usus non esset, non isto loco uerbum istud conlocasset.' nam ex his sententia scriptoris maxime per spicitur. deinde quo tempore scriptum sit, quaerendum est, ut, quid eum uoluisse in eiusmodi tempore ueri simile sit, intellegatur. post ex deliberationis partibus, quid utilius et quid honestius et illi ad scribendum et his ad conprobandum sit, demonstrandum; et ex his, si quid amplificationis dabitur, communibus utrimque locis uti oportebit. 