hunc propter subterque pedes quos diximus ante orioni' iacet leuipes lepus. hic fugit, ictus horrificos metuens rostri tremebundus acuti: nam canis infesto sequitur uestigia cursu, praecipitantem agitans; oriens iam denique paulo < * * * > curriculum numquam defesso corpore sedans.  at canis ad caudam serpens prolabitur argo, conuexam prae se portans cum lumine puppim:  non aliae naues ut in alto ponere proras ante solent, rostris neptunia prata secantes, sed conuersa retro caeli se per loca portat, sicuti, cum coeptant tutos contingere portus, obuertunt nauem magno cum pondere nautae aduersamque trahunt optata ad litora puppim. sic conuersa uetus super aethera uertitur argo, atque usque a prora ad celsum sine lumine malum, a malo ad puppim clara cum luce uidetur; inde gubernaclum, disperso lumine fulgens, clari posteriora canis uestigia tundit.  exin semotam procul in tutoque locatam andromedam tamen explorans fera quaerere pistrix pergit, et usque sitam ualidas aquilonis ad auras caerula uestigat finita in partibus austri.  hanc aries tegit et squamoso corpore pisces fluminis inlustri tangentem corpore ripas.  namque etiam eridanum cernes in parte locatum caeli, funestum magnis cum uiribus amnem, quem lacrimis maestae phaethontis saepe sorores sparserunt, letum maerenti uoce canentes. hunc orionis sub laeua cernere planta serpentem poteris, proceraque uincla uidebis quae retinent pisces caudarum a parte locata flumine mixta retro ad pistricis terga reuerti. haec una stella nectuntur, quam iacit ex se pistricis spina eualida cum luce refulgens. 