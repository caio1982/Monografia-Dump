o magnam, inquit, artem, brutus: si quidem istis, cum summi essent oratores, duae res maxumae altera alteri defuit.  atque in his oratoribus illud animaduertendum est, posse esse summos qui inter se sint dissimiles. nihil enim tam dissimile quam cotta sulpicio, et uterque aequalibus suis plurimum praestitit. quare hoc doctoris intellegentis est uidere, quo ferat natura sua quemque, et ea duce utentem sic instituere, ut isocratem in acerrimo ingenio theopompi et lenissimo ephori dixisse traditum est,  alteri se calcaria adhibere alteri frenos. sulpici orationes quae feruntur, eas post mortem eius scripsisse p. cannutius putatur aequalis meus, homo extra nostrum ordinem meo iudicio disertissimus. ipsius sulpici nulla oratio est, saepeque ex eo audiui, cum se scribere neque consuesse neque posse diceret. cottae pro se lege uaria quae inscribitur, eam l. aelius scripsit cottae rogatu. fuit is omnino uir egregius et eques romanus cum primis honestus idemque eruditissimus et graecis litteris et latinis, antiquitatisque nostrae et in inuentis rebus et in actis scriptorumque ueterum litterate peritus. quam scientiam uarro noster acceptam ab illo auctamque per sese, uir ingenio praestans omnique doctrina, pluribus et inlustrioribus litteris explicauit. sed idem aelius stoicus <esse> uoluit, orator autem nec studuit unquam nec fuit. scribebat tamen orationes, quas alii dicerent; ut q. metello <q.> f., ut q. caepioni, ut q. pompeio rufo; quamquam is etiam ipse scripsit eas quibus pro se est usus, sed non sine aelio. his enim scriptis etiam ipse interfui, cum essem apud aelium adulescens eumque audire perstudiose solerem. cottam autem miror summum ipsum oratorem minimeque ineptum aelianas leues oratiunculas uoluisse existimari suas. his duobus eiusdem aetatis adnumerabatur nemo tertius, sed mihi placebat pomponius maxime uel dicam minime displicebat. locus erat omnino in maxumis causis praeter eos de quibus supra dixi nemini; propterea quod antonius, qui maxume expetebatur, facilis in causis recipiendis erat; fastidiosior crassus, sed tamen recipiebat. horum qui neutrum habebat, confugiebat ad philippum fere aut  ad caesarem; cotta <tum et> sulpicius expetebantur. ita ab his sex patronis causae inlustres agebantur; neque tam multa quam nostra aetate iudicia fiebant, neque hoc quod nunc fit, ut causae singulae defenderentur a pluribus, quo nihil est uitiosius. respondemus iis quos non audiuimus: in quo primum saepe aliter est dictum aliter ad nos relatum; deinde magni interest coram uidere me quem ad modum aduersarius de quaque re adseueret, maxime autem quem ad modum quaeque res audiatur. sed nihil uitiosius quam, cum unum corpus debeat esse defensionis, nasci de integro causam, cum sit ab altero perorata. omnium enim causarum unum est naturale principium, una peroratio; reliquae partes quasi membra suo quaeque loco locata suam et uim et dignitatem tenent. cum autem difficile sit in longa oratione non aliquando aliquid ita dicere, ut sibi ipse non conueniat, quanto difficilius cauere, ne quid dicas, quod non conueniat eius orationi qui ante te dixerit. sed quia et labor multo maior est totam causam quam partem dicere et quia plures ineuntur gratiae, si uno tempore dicas pro pluribus, idcirco hanc consuetudinem lubenter adsciuimus. 