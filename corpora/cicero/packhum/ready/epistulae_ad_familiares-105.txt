ian .   51(?) m. cicero s. d. m. mario mandatum tuum curabo diligenter. sed homo acutus ei mandasti potissimum cui expediret illud uenire quam plurimo. sed eo uidisti multum quod praefinisti quo ne pluris emerem. quod si mihi permisisses, qui meus amor in te est, confecissem cum coheredibus. nunc, quoniam tuum pretium noui, illicitatorem potius ponam quam illud minoris ueneat. sed de ioco satis est. tuum negotium agam, sicuti debeo, diligenter.  de bursa te gaudere certo scio, sed nimis uerecunde mihi gratularis. putas enim, ut scribis, propter hominis sordis minus me magnam illam laetitiam putare. credas mihi uelim magis me iudicio hoc quam morte inimici laetatum. primum enim iudicio malo quam gladio, deinde gloria potius amici quam calamitate; in primisque me delectauit tantum studium bonorum in me exstitisse contra incredibilem contentionem clarissimi et potentissimi uiri. postremo (uix ueri simile fortasse uideatur) oderam multo peius hunc quam illum ipsum clodium. illum enim oppugnaram, hunc defenderam; et ille, cum omnis res publica in meo capite discrimen esset habitura, magnum quiddam spectauit, nec sua sponte sed eorum auxilio qui me stante stare non poterant, hic simiolus  animi causa me in quem inueheretur delegerat persuaseratque non nullis inuidis meis se in me emissarium semper fore. quam ob rem ualde iubeo gaudere te. magna res gesta est. numquam ulli fortiores ciues fuerunt quam qui ausi sunt eum contra tantas opes eius a quo ipsi lecti iudices erant condemnare. quod fecissent numquam nisi iis dolori meus fuisset dolor.  nos hic in multitudine et celebritate iudiciorum et nouis legibus ita distinemur ut cottidie uota faciamus ne intercaletur, ut quam primum te uidere possimus.