sequitur ut cuiusque generis nota quaeratur et formula, magnum opus et arduum, ut saepe iam diximus; sed ingredientibus considerandum fuit quid ageremus, nunc quidem iam quocumque feremur danda nimirum uela sunt. ac primum informandus est ille nobis quem solum quidam uocant atticum. summissus est et humilis, consuetudinem imitans, ab indisertis re plus quam opinione differens. itaque eum qui audiunt, quamuis ipsi infantes sint, tamen illo modo confidunt se posse dicere. nam orationis subtilitas imitabilis illa quidem uidetur esse existimanti sed nihil est experienti minus. etsi enim non plurimi sanguinis est, habeat tamen sucum aliquem oportet, ut, etiamsi illis maxumis uiribus careat, sit, ut ita dicam, integra ualetudine. primum igitur eum tanquam e uinculis numerorum eximamus. sunt enim quidam, ut scis, oratori numeri de quibus mox agemus obseruandi ratione quadam, sed alio in genere orationis, in hoc omnino relinquendi. solutum quiddam sit nec uagum tamen, ut ingredi libere non ut licenter uideatur errare. uerba etiam uerbis quasi coagmentare neglegat. habet enim ille tanquam hiatus et concursus uocalium molle quiddam et quod indicet non ingratam neglegentiam de re hominis magis quam de uerbis laborantis. sed erit uidendum de reliquis, cum haec duo ei liberiora fuerint, circuitus conglutinatioque uerborum. illa enim ipsa contracta et minuta non neglegenter tractanda sunt sed quaedam etiam negle gentia est diligens. nam ut mulieres <pulchriores> esse dicuntur nonnullae inornatae quas id ipsum deceat, sic haec subtilis oratio etiam incompta delectat; fit enim quiddam in utroque, quo sit uenustius sed non ut appareat. tum remouebitur omnis insignis ornatus quasi margaritarum, ne calamistri quidem adhibebuntur. fucati uero medicamenta candoris et ruboris omnia repellentur: elegantia modo et munditia remanebit. sermo purus erit et latinus, dilucide planeque dicetur, quid deceat circumspicietur. unum aberit quod quartum numerat theophrastus in orationis laudibus: ornatum illud suaue et affluens. acutae crebraeque sententiae ponentur et nescio unde ex abdito erutae, idque in hoc oratore dominabitur. uerecundus erit usus oratoriae quasi supellectilis. supellex est enim quodam modo nostra quae est in ornamentis alia rerum alia uerborum. ornatus autem uerborum duplex, unus simplicium alter collocatorum: simplex probatur in propriis usitatisque uerbis quod aut optume sonat aut rem maxume explanat; in alienis aut translatum et tractum aliunde ut mutuo aut factum ab ipso et nouum aut priscum et inusitatum; sed etiam inusitata ac prisca sunt in propriis, nisi quod raro utimur. collocata autem uerba habent ornatum, si aliquid concinnitatis efficiunt, quod uerbis mutatis non maneat manente sententia; nam sententiarum ornamenta quae permanent, etiamsi uerba mutaueris, sunt illa quidem  permulta, sed quae emineant pauciora. ergo ille tenuis orator, modo sit elegans, nec in faciundis uerbis erit audax et in transferundis uerecundus et parcus et in priscis reliquisque ornamentis et uerborum et sententiarum demissior; tralatione fortasse crebrior qua frequentissime sermo omnis utitur non modo urbanorum sed etiam rusticorum, si quidem est eorum gemmare uitis, sitire agros, laetas esse segetes, luxuriosa frumenta. nihil horum parum audacter sed aut simile est illi unde transferas, aut si res suum nullum habet nomen, docendi causa sumptum non ludendi uidetur. hoc ornamento liberius paulo quam ceteris utetur hic summissus nec tam licenter tamen, quam si genere dicendi uteretur amplissimo. itaque illud indecorum, quod quale sit ex decoro debet intellegi, hic quoque apparet, cum uerbum aliquod altius transfertur idque in oratione humili ponitur quod idem in alia deceret. illam autem concinnitatem, quae uerborum conlocationem inluminat iis luminibus quae graeci quasi aliquos gestus orationis σχήματα appellant, quod idem uerbum ab iis etiam in sententiarum ornamenta transfertur, adhibet quidem hic subtilis, quem nisi quod solum ceteroqui recte quidam uocant atticum, sed paulo parcius. nam sic ut in epularum apparatu a magnificentia recedens non se parcum solum sed etiam elegantem uideri uolet, <et> eliget quibus utatur. sunt enim pleraque apta huius ipsius oratoris de quo loquor parsimoniae. nam illa de quibus ante dixi huic acuto fugiunda sunt: paria pari bus relata et similiter conclusa eodemque pacto cadentia et immutatione litterae quae sunt quaesitae uenustatis, ne elaborata concinnitas et quoddam aucupium delectationis manifesto deprehensum appareat. itemque si quae uerborum iterationes contentionem aliquam et clamorem requirent, erunt ab hac summissione orationis alienae. ceteris promiscue poterit uti, continuationem uerborum modo relaxet et diuidat utaturque uerbis quam usitatissimis, tralationibus quam mollissimis. etiam illa sententiarum lumina adsumat quae non erunt uehementer inlustria. non faciet rem publicam loquentem nec ab inferis mortuos excitabit nec aceruatim multa frequentans una complexione deuinciet. ualentiorum haec laterum sunt nec ab hoc quem informamus aut exspectanda aut postulanda; erit enim ut uoce sic etiam oratione suppressior. sed pleraque ex illis conuenient etiam huic tenuitati, quanquam isdem ornamentis utetur horridius; talem enim inducimus. accedit actio non tragica nec scaenae sed modica iactatione corporis, uoltu tamen multa conficiens; non hoc quo dicuntur os ducere, sed illo quo significant ingenue quo sensu quidque pronuntient. huic generi orationis aspergentur etiam sales qui in dicendo nimium quantum ualent. quorum duo genera sunt, unum facetiarum alterum dicacitatis. utetur  utroque; sed altero in narrando aliquid uenuste altero in iaciundo mittendoque ridiculo, cuius genera plura sunt; sed nunc aliud agimus. illud admonemus tamen ridiculo sic usurum oratorem, ut nec nimis frequenti ne scurrile sit, nec subobsceno ne mimicum, nec petulanti ne improbum, nec in calamitatem ne inhumanum, nec in facinus ne odii locum risus occupet, neque aut sua persona aut iudicum aut tempore alienum. haec enim ad illud indecorum referuntur. uitabit etiam quaesita nec ex tempore ficta sed domo allata quae plerumque sunt frigida. parcet et amicitiis et dignitatibus, uitabit insanabilis contumelias, tantummodo aduersarios figet nec eos tamen semper nec omnis nec omni modo. quibus exceptis sic utetur sale et facetiis, ut ego ex istis nouis atticis talem cognouerim neminem, cum id certe sit uel maxume atticum. hanc ego iudico formam summissi oratoris sed magni tamen et germani attici; quoniam quicquid est salsum aut salubre in oratione id proprium atticorum est. e quibus tamen non omnes faceti: lysias satis et hyperides, demades praeter ceteros fertur, demosthenes minus habetur; quo quidem mihi nihil uidetur urbanius sed non tam dicax fuit quam facetus; est autem illud acrioris ingenii, hoc maioris artis. 