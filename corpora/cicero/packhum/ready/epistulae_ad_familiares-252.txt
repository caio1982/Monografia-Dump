iu uel iii non .  febr .(?)   43 cicero cassio s. uellem idibus martiis me ad cenam inuitasses; profecto reliquiarum nihil fuisset. nunc me reliquiae uestrae exercent,  et quidem praeter ceteros me. quamquam egregios consules habemus, sed turpissimos consularis; senatum fortem, sed infimo quemque honore fortissimum. populo uero nihil fortius, nihil melius, italiaque uniuersa, nihil autem foedius philippo et pisone legatis, nihil flagitiosius. qui cum essent missi ut antonio ex senatus sententia certas res nuntiarent, cum ille earum rerum nulli paruisset, ultro ab illo ad nos intolerabilia postulata rettulerunt. itaque ad nos concurritur, factique iam in re salutari populares sumus.  sed tu quid ageres, quid acturus, ubi denique esses nesciebam. fama nuntiabat te esse in syria, auctor erat nemo. de bruto quo propius est eo firmiora uidentur esse quae nuntiantur. dolabella ualde uituperabatur ab hominibus non insulsis quod tibi tam cito succederet, cum tu uixdum xxx dies in syria fuisses. itaque constabat eum recipi in syriam non oportere. summa laus et tua et bruti est quod exercitum praeter spem existimamini comparasse. scriberem plura si rem causamque nossem. nunc quae scribo scribo ex opinione hominum atque fama. tuas litteras auide exspecto.  uale.