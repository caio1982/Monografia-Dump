ex .  mai .  uel in .  iun .   46  in tusculano (?) cicero uarroni Περὶ δυνατῶν me scito κατὰ Διόδωρον κρίνειν. quapropter, si uenturus es, scito necesse esse te uenire; sin autem non es, τ<ῶν> ἀδυνάτων est te uenire. nunc uide utra te κρίσις magis delectet, chrysippi an haec quam noster diodotus non concoquebat. sed de his etiam rebus, otiosi cum erimus, loquemur. hoc etiam κατὰ Χρύσιππον δυνατὸν est.  de †coctio† mihi gratum est; nam id etiam attico mandaram. tu si minus ad nos, accurremus ad te. si hortum in bibliotheca habes, deerit nihil. 