mai .  uel iun .(?)   53 cicero trebatio chrysippus uettius, cyri architecti libertus, fecit ut te non immemorem putarem mei; salutem enim uerbis tuis mihi nuntiarat. ualde iam lautus es qui grauere litteras ad me dare, homini praesertim prope domestico. quod si scribere oblitus es, minus multi iam te aduocato causa cadent; si nostri oblitus es, dabo operam ut istuc ueniam ante quam plane ex animo tuo effluo. sin aestiuorum timor te debilitat, aliquid excogita, ut fecisti de britannia.  illud quidem perlibenter audiui ex eodem chrysippo, te esse caesari familiarem. sed mehercule mallem, id quod erat aequius, de tuis rebus ex tuis litteris quam saepissime cognoscerem. quod certe ita fieret si tu maluisses beneuolentiae quam litium iura perdiscere.  sed haec iocati sumus et tuo more et non nihil etiam nostro. te ualde amamus nosque a te amari cum uolumus tum etiam confidimus. 