uester etiam d. brutus m. filius, ut ex familiari eius l. accio poeta sum audire solitus, et dicere non inculte solebat et erat cum litteris latinis tum etiam graecis, ut temporibus illis, eruditus. quae tribuebat idem accius etiam q. maxumo l. pauli nepoti; et uero ante maxumum illum scipionem, quo duce priuato ti. gracchus occisus esset, cum omnibus in rebus uementem tum acrem aiebat in dicendo fuisse. tum etiam p. lentulus ille princeps ad rem publicam dumtaxat quod opus esset satis habuisse eloquentiae dicitur; isdemque temporibus l. furius philus perbene latine loqui putabatur litteratiusque quam ceteri; p. scaeuola ualde prudenter et acute; paulo etiam copiosius nec multo minus prudenter m'. manilius. appi claudi uolubilis sed paulo feruidior oratio. erat in aliquo numero etiam m. fuluius flaccus et c. cato africani sororis filius, mediocres oratores; etsi flacci scripta sunt, sed ut studiosi litterarum. flacci autem aemulus p. decius fuit, non infans ille quidem sed ut uita sic oratione etiam turbulentus. m. drusus c. f., qui  in tribunatu c. gracchum conlegam iterum tribunum fregit, uir et oratione grauis et auctoritate, eique proxime adiunctus c. drusus frater fuit. tuus etiam gentilis, brute, m. pennus facete agitauit in tribunatu c. gracchum paulum aetate antecedens. fuit enim m. lepido et l. oreste consulibus quaestor gracchus, tribunus pennus illius marci filius, qui cum q. aelio consul fuit; sed is omnia summa sperans aedilicius est mortuus. nam de t. flaminino, quem ipse uidi, nihil accepi nisi latine diligenter locutum. 