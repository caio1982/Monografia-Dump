haec igitur est nostra ratio, quae tibi uidetur inconstans, cum propter uirtutis caelestem quandam et diuinam tantamque praestantiam, ut, ubi uirtus sit resque magnae <et> summe laudabiles uirtute gestae, ibi esse miseria et aerumna non possit, tamen labor possit, possit molestia, non dubitem dicere omnes sapientes esse semper beatos, sed tamen fieri posse, ut sit alius alio beatior. atqui iste locus est, piso, tibi etiam atque etiam confirmandus, inquam; quem si tenueris, non modo meum ciceronem, sed etiam me ipsum abducas licebit.  tum quintus: mihi quidem, inquit, satis hoc confirmatum uidetur, laetorque eam philosophiam, cuius antea supellectilem pluris aestimabam quam possessiones reliquarum—ita mihi diues uidebatur, ut ab ea petere possem, quicquid in studiis nostris concupissem—, hanc igitur laetor etiam acutiorem repertam quam ceteras, quod quidam ei deesse dicebant.  non quam nostram quidem, inquit pomponius iocans; sed mehercule pergrata mihi oratio tua. quae enim dici latine posse non arbitrabar, ea dicta sunt a te uerbis aptis nec minus plane quam dicuntur a graecis. sed tempus est, si uidetur, et recta quidem ad me.  quod cum ille dixisset et satis disputatum uideretur, in oppidum ad pomponium perreximus omnes. 