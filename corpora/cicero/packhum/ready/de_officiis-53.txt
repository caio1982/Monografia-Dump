caput autem est in omni procuratione negotii et  muneris publici, ut auaritiae pellatur etiam minima suspicio. 'utinam', inquit c. pontius samnis, 'ad illa tempora me fortuna reseruauisset et tum essem natus, quando romani dona accipere coepissent. non essem passus diutius eos imperare.' ne illi multa saecula expectanda fuerunt: modo enim hoc malum in hanc rem publicam inuasit. itaque facile patior tum potius pontium fuisse, si quidem in illo tantum fuit roboris. nondum centum et decem anni sunt, cum de pecuniis repetundis a l. pisone lata lex est nulla antea cum fuisset. at uero postea tot leges et proxumae quaeque duriores, tot rei, tot damnati, tantum italicum bellum propter iudiciorum metum excitatum, tanta sublatis legibus et iudiciis expilatio direptioque sociorum, ut inbecillitate aliorum, non nostra uirtute ualeamus. laudat africanum panaetius, quod fuerit abstinens. quidni laudet? sed in illo alia maiora. laus abstinentiae non hominis est solum, sed etiam temporum illorum. omni macedonum gaza, quae fuit maxima, potitus est paulus; tantum in aerarium pecuniae inuexit, ut unius imperatoris praeda finem attulerit tributorum. at hic nihil domum suam intulit praeter memoriam nominis sempiternam. imitatus patrem africanus nihilo locupletior carthagine euersa. quid? qui eius collega fuit in censura, l. mummius, num quid copiosior, cum copiosissimam urbem funditus sustulisset? italiam ornare quam domum suam maluit; quamquam italia ornata domus ipsa mihi uidetur ornatior. nullum igitur uitium taetrius est, ut  eo, unde digressa est, referat se oratio, quam auaritia, praesertim in principibus et rem publicam gubernantibus. habere enim quaestui rem publicam non modo turpe est, sed sceleratum etiam et nefarium. itaque, quod apollo pythius oraclum edidit, spartam nulla re alia nisi auaritia esse perituram, id uidetur non solum lacedaemoniis, sed etiam omnibus opulentis populis praedixisse. nulla autem re conciliare facilius beniuolentiam multitudinis possunt ii, qui rei publicae praesunt, quam abstinentia et continentia. qui uero se populares uolunt ob eamque causam aut agrariam rem temptant, ut possessores pellantur suis sedibus, aut pecunias creditas debitoribus condonandas putant, labefactant fundamenta rei publicae, concordiam primum, quae esse non potest, cum aliis adimuntur, aliis condonantur pecuniae, deinde aequitatem, quae tollitur omnis, si habere suum cuique non licet. id enim est proprium, ut supra dixi, ciuitatis atque urbis, ut sit libera et non sollicita suae rei cuiusque custodia. atque in hac pernicie rei publicae ne illam quidem consequuntur, quam putant, gratiam. nam cui res erepta est, est inimicus; cui data est, etiam dissimulat se accipere uoluisse et maxime in pecuniis creditis occultat suum gaudium, ne uideatur non fuisse soluendo. at uero ille, qui accipit iniuriam, et meminit et prae se fert dolorem suum, nec, si plures sunt ii, quibus inprobe datum est, quam illi, quibus iniuste ademptum est, idcirco plus etiam ualent. non enim numero haec iudicantur, sed pondere. quam autem habet aequitatem, ut agrum multis annis aut etiam saeculis ante possessum qui nullum habuit habeat,  qui autem habuit amittat? ac propter hoc iniuriae genus lacedaemonii lysandrum ephorum expulerunt, agim regem, quod nunquam antea apud eos acciderat, necauerunt, exque eo tempore tantae discordiae secutae sunt, ut et tyranni existerent et optumates exterminarentur et praeclarissime constituta res publica dilaberetur. nec uero solum ipsa cecidit, sed etiam reliquam graeciam euertit contagionibus malorum, quae a lacedaemoniis profectae manarunt latius. quid? nostros gracchos, ti. gracchi summi uiri filios, africani nepotes, nonne agrariae contentiones perdiderunt? at uero aratus sicyonius iure laudatur, qui, cum eius ciuitas quinquaginta annos a tyrannis teneretur, profectus argis sicyonem clandestino introitu urbe est potitus, cumque tyrannum nicoclem inprouiso oppressisset, sescentos exules, qui locupletissimi fuerant eius ciuitatis, restituit remque publicam aduentu suo liberauit. sed cum magnam animaduerteret in bonis et possessionibus difficultatem, quod et eos, quos ipse restituerat, quorum bona alii possederant, egere iniquissimum esse arbitrabatur et quinquaginta annorum possessiones mouere non nimis aequum putabat, propterea quod tam longo spatio multa hereditatibus, multa emptionibus, multa dotibus tenebantur sine iniuria, iudicauit neque illis adimi nec iis non satis fieri, quorum illa fuerant, oportere. cum igitur statuisset opus esse ad eam rem constituendam pecunia alexandream se proficisci uelle dixit remque integram ad reditum suum iussit esse, isque celeriter  ad ptolomaeum, suum hospitem, uenit, qui tum regnabat alter post alexandream conditam. quoi cum exposuisset patriam se liberare uelle causamque docuisset, a rege opulento uir summus facile impetrauit, ut grandi pecunia adiuuaretur. quam cum sicyonem attulisset, adhibuit sibi in consilium quindecim principes, cum quibus causas cognouit et eorum, qui aliena tenebant, et eorum, qui sua amiserant, perfecitque aestumandis possessionibus, ut persuaderet aliis, ut pecuniam accipere mallent, possessionibus cederent, aliis, ut commodius putarent numerari sibi, quod tanti esset, quam suum recuperare. ita perfectum est, ut omnes concordia constituta sine querella discederent. o uirum magnum dignumque, qui in re publica nostra natus esset! sic par est, agere cum ciuibus, non, ut bis iam uidimus, hastam in foro ponere et bona ciuium uoci subicere praeconis. at ille graecus, id quod fuit sapientis et praestantis uiri, omnibus consulendum putauit, eaque est summa ratio et sapientia boni ciuis, commoda ciuium non diuellere atque omnis aequitate eadem continere. habitent gratis in alieno. quid ita? ut, cum ego emerim, aedificarim, tuear, impendam, tu me inuito fruare meo? quid est aliud aliis sua eripere, aliis dare aliena? tabulae uero nouae quid habent argumenti, nisi ut emas mea pecunia fundum, eum tu habeas, ego non habeam pecuniam? quam ob rem ne sit aes alienum, quod rei publicae noceat, prouidendum est, quod multis rationibus ca ueri potest, non, si fuerit, ut locupletes suum perdant, debitores lucrentur alienum. nec enim ulla res uehementius rem publicam continet quam fides, quae esse nulla potest, nisi erit necessaria solutio rerum creditarum. numquam uehementius actum est quam me consule ne solueretur. armis et castris temptata res est ab omni genere hominum et ordine; quibus ita restiti, ut hoc totum malum de re publica tolleretur. numquam nec maius aes alienum fuit nec melius nec facilius dissolutum est; fraudandi enim spe sublata soluendi necessitas consecuta est. at uero hic nunc uictor tum quidem uictus, quae cogitarat, cum ipsius intererat, tum ea perfecit, cum eius iam nihil interesset. tanta in eo peccandi libido fuit, ut hoc ipsum eum delectaret peccare, etiam si causa non esset. ab hoc igitur genere largitionis, ut aliis detur, aliis auferatur, aberunt ii, qui rem publicam tuebuntur, inprimisque operam dabunt, ut iuris et iudiciorum aequitate suum quisque teneat et neque tenuiores propter humilitatem circumueniantur neque locupletibus ad sua uel tenenda uel recuperanda obsit inuidia, praeterea, quibuscumque rebus uel belli uel domi poterunt, rem publicam augeant imperio, agris, uectigalibus. haec magnorum hominum sunt, haec apud maiores nostros factitata, haec genera officiorum qui persecuntur cum summa utilitate rei publicae magnam ipsi adipiscentur et gratiam et gloriam. 