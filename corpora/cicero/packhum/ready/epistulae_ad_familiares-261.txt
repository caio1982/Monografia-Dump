id .  iun .   43  in cypro crommyacride c. cassius q. s. d. m. ciceroni s. u. b. e. u.  cum rei publicae uel salute uel uictoria gaudemus tum instauratione tuarum laudum, quod maximus consularis maximum consulem te ipse uicisti, et laetamur et mirari satis non possumus. fatale nescio quid tuae uirtuti datum, id quod saepe iam experti sumus. est enim tua toga omnium armis felicior; quae nunc quoque nobis paene uictam rem publicam ex manibus hostium eripuit ac reddidit. nunc ergo uiuemus liberi, nunc te, omnium maxime ciuis et mihi carissime, id quod maximis rei publicae tenebris comperisti, nunc te habebimus testem nostri et in te et in coniunctissimam tibi rem publicam amoris, et, quae saepe pollicitus es te et taciturum dum seruiremus et dicturum de me tum cum mihi profutura essent, nunc illa non ego quidem dici tanto opere desiderabo quam sentiri a te ipso. neque enim omnium iudicio malim me a te commendari quam ipse tuo iudicio digne ac mereor commendatus esse, ut haec nouissima nostra facta non subita nec conuenientia sed similia illis cogitationibus quarum tu testis es fuisse iudices meque ad optimam spem patriae, non minimam tibi ipsi, producendum putes.  sunt tibi, m. tulli, liberi propinquique digni quidem te et merito tibi carissimi; esse etiam debent in re publica proxime hos cari qui studiorum tuorum sunt aemuli, quorum esse cupio tibi copiam. sed tamen non maxima me turba puto excludi quo minus tibi uacet me excipere et ad omnia quae uelis et probes producere. animum tibi nostrum fortasse  probauimus; ingenium diutina seruitus certe, qualecumque est, minus tamen quam erat passa est uideri.  nos ex ora maritima asiae prouinciae et ex insulis quas potuimus nauis deduximus, dilectum remigum magna contumacia ciuitatum tamen satis celeriter habuimus, secuti sumus classem dolabellae, cui l. figulus praeerat. qui spem saepe transitionis praebendo neque umquam non decedendo nouissime corycum se contulit et clauso portu se tenere coepit. nos illa relicta, quod et in castra peruenire satius esse putabamus et sequebatur classis altera, quam anno priore in bithynia tillius cimber compararat, turullius quaestor praeerat, cyprum petiuimus. ibi quae cognouimus scribere ad uos quam celerrime uoluimus.  dolabellam ut tarsenses, pessimi socii, ita laodiceni multo amentiores ultro arcessierunt; ex quibus utrisque ciuitatibus graecorum militum numero speciem exercitus effecit. castra habet ante oppidum laodiceam posita et partem muri demolitus est et castra oppido coniunxit. cassius noster cum decem legionibus et cohortibus xx auxiliariis et quattuor milium equitatu a milibus passuum xx castra habet posita Πάλτῳ et existimat se sine proelio posse uincere. nam iam ternis tetrachmis triticum apud dolabellam est. nisi quid nauibus laodicenorum supportarit, cito fame pereat necesse est; ne supportare possit et cassi classis bene magna cui praeest sextilius rufus et tres quas nos adduximus, ego, turullius, patiscus, facile praestabunt. te uolo bene sperare et rem publicam, ut uos istic expedistis,  ita pro nostra parte celeriter [iter] nobis expediri posse confidere.  uale.  d. id. iun. cypro a crommyacride.