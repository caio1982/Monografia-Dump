iam uero quod obiecit pompeianos esse a sulla impulsos ut ad istam coniurationem atque ad hoc nefarium facinus accederent, id cuius modi sit intellegere non possum. an tibi pompeiani coniurasse uidentur? quis hoc dixit umquam, aut quae fuit istius rei uel minima suspicio? 'diiunxit,' inquit, 'eos a colonis ut hoc discidio ac dissensione facta oppidum in sua potestate posset per pompeianos habere.'  primum omnis pompeianorum colonorumque dissensio delata ad patronos est, cum iam inueterasset ac multos annos esset agitata; deinde ita a patronis res cognita est ut nulla in re a ceterorum sententiis sulla dissenserit; postremo coloni ipsi sic intellegunt, non pompeianos a sulla magis quam sese esse defensos. atque hoc, iudices, ex hac frequentia colonorum, honestissimorum hominum, intellegere potestis, qui adsunt, laborant, hunc patronum, defensorem, custodem illius coloniae si in omni fortuna atque omni honore incolumem habere non potuerunt, in hoc tamen casu in quo adflictus iacet per uos iuuari conseruarique cupiunt. adsunt pari studio pompeiani, qui ab istis etiam in crimen uocantur; qui ita de ambulatione ac de suffragiis suis cum colonis dissenserunt ut idem de communi salute sentirent. ac ne haec quidem p. sullae mihi uidetur silentio praetereunda esse uirtus, quod, cum ab hoc illa colonia deducta sit, et cum commoda colonorum a fortunis pompeianorum rei publicae fortuna diiunxerit, ita carus utrisque est atque iucundus ut non alteros demouisse sed utrosque constituisse uideatur. 