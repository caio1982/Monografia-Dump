iamne intellegitis, iudices, quae pestis, quae immanitas in uestra antiquissima fidelissima proximaque prouincia uersata sit? iam uidetis quam ob causam sicilia, tot hominum antea furta rapinas iniquitates ignominiasque perpessa, hoc non potuerit nouum ac singulare atque incredibile genus iniuriarum contumeliarumque perferre? iam omnes intellegunt cur uniuersa prouincia defensorem suae salutis eum quaesiuerit cuius iste fidei diligentiae perseuerantiae nulla ratione eripi possit. tot iudiciis interfuistis, tot homines nocentis et improbos accusatos et uestra et supe riorum memoria scitis esse: ecquem uidistis, ecquem audistis in tantis furtis, in tam apertis, in tanta audacia, in tanta impudentia esse uersatum? apronius stipatores uenerios secum habebat; ducebat eos circum ciuitates; publice sibi conuiuia parari, sterni triclinia, et in foro sterni iubebat; eo uocari homines honestissimos non solum siculos sed etiam equites romanos, ut, quicum uiuere nemo umquam nisi turpis impurusque uoluisset, ad eius conuiuium spectatissimi atque honestissimi uiri tenerentur. haec tu, omnium mortalium profligatissime ac perditissime, cum scires, cum audires cotidie, cum uideres, si sine tuo quaestu maximo fierent, cum tanto periculo tuo fieri paterere atque concederes? tantum apud te quaestus aproni, tantum eius sermo inquinatissimus et blanditiae flagitiosae ualuerunt ut numquam animum tuum cura tuarum fortunarum cogitatioque tangeret? cernitis, iudices, quod et quantum incendium decumanorum impetu non solum per agros sed etiam per reliquas fortunas aratorum, neque solum per bona sed etiam per iura libertatis et ciuitatis isto praetore peruaserit. uidetis pendere alios ex arbore, pulsari alios, <alios> autem uerberari, porro alios in publico custodiri, destitui alios in conuiuio, condemnari alios a medico et praecone praetoris; bona tamen interea nihilo minus eorum omnium ex agris auferri ac diripi. quid est hoc? populi romani imperium? praetoriae leges, iudicia? [socios fidelis, pro uincia suburbana.] nonne omnia potius eius modi sunt quae, si athenio rex fugitiuorum uicisset, in sicilia non fecisset? non, inquam, iudices, esset ullam partem istius nequitiae fugitiuorum insolentia consecuta. 