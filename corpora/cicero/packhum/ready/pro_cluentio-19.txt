at enim iudicia facta permulta sunt a cluentio iudicium esse corruptum. immo uero ante hoc tempus omnino ista ipsa res suo nomine in iudicium numquam est uocata. ita multum agitata, ita diu iactata ista res est ut hodierno die primum causa illa defensa sit, hodierno die primum ueritas uocem contra inuidiam his iudicibus freta miserit. uerum tamen ista multa iudicia quae sunt? ego enim me ad omnia confirmaui et sic paraui ut docerem quae facta postea iudicia de illo iudicio dicerentur, partim ruinae similiora aut  tempestati quam iudicio et disceptationi fuisse, partim nihil contra habitum ualere, partim etiam pro hoc esse, partim esse eius modi ut neque appellata umquam iudicia sint neque existimata. hic ego magis ut consuetudinem seruem quam quod uos non uestra hoc sponte faciatis, petam a uobis ut me, dum de his singulis disputo, iudices, attente audiatis. condemnatus est c. iunius qui ei quaestioni praefuerat; adde etiam illud, si placet: tum est condemnatus cum esset iudex quaestionis. non modo causae sed ne legi quidem quicquam per tribunum plebis laxamenti datum est. quo tempore illum a quaestione ad nullum aliud rei publicae munus abduci licebat, eo tempore ad quaestionem ipse abreptus est. at quam quaestionem? uoltus enim uestri, iudices, me inuitant ut quae reticenda putaram libeat iam libere dicere. quid? illa tandem quaestio aut disceptatio aut iudicium fuit? putabo fuisse. dicat qui uolt hodie de illo populo concitato, cui tum populo mos gestus est, qua de re iunius causam dixerit; quemcumque rogaueris, hoc respondebit, quod pecuniam acceperit, quod innocentem circumuenerit. est haec opinio. at, si ita esset, hac lege accusatum fuisse oportuit qua accusatur habitus. at ipse ea lege quaerebat. paucos dies exspectasset quinctius. at neque priuatus accusare nec sedata iam inuidia uolebat. uidetis igitur non in causa sed in tempore ac potestate spem omnem accusatoris fuisse. multam petiuit. qua lege? quod in legem non iurasset, quae res nemini umquam fraudi fuit, et quod c. uerres, praetor urbanus, homo sanctus et diligens, subsortitionem eius in eo codice non haberet qui tum interlitus proferebatur. his de causis c. iunius condemnatus est, iudices, leuissimis et infirmis simis, quas omnino in iudicium adferri non oportuit. itaque oppressus est non causa sed tempore. hoc uos cluentio iudicium putatis obesse oportere? quam ob causam? si ex lege subsortitus non erat iunius aut si in aliquam legem aliquando non iurauerat, idcirco illius damnatione aliquid de cluentio iudicabatur? 'non' inquit; 'sed ille idcirco illis legibus condemnatus est, quod contra aliam legem commiserat.' qui hoc confitentur, possunt idem illud iudicium fuisse defendere? 'ergo' inquit 'idcirco infestus tum populus romanus fuit c. iunio, quod illud iudicium corruptum per eum putabatur.' num igitur hoc tempore causa mutata est? num alia res, alia ratio illius iudici, alia natura totius negoti nunc est ac tum fuit? non opinor ex eis rebus quae gestae sunt rem ullam potuisse mutari. quid ergo est causae quod nunc nostra defensio audiatur tanto silentio, tum iunio defendendi sui potestas erepta sit? quia tum in causa nihil erat praeter inuidiam, errorem, suspicionem, contiones cotidianas seditiose ac populariter concitatas. accusabat tribunus plebis idem in contionibus, idem ad subsellia; ad iudicium non modo de contione sed etiam cum ipsa contione ueniebat. gradus illi aurelii tum noui quasi pro theatro illi iudicio aedificati uidebantur; quos ubi accusator concitatis hominibus complerat, non modo dicendi ab reo sed ne surgendi quidem potestas erat. nuper apud c. orchiuium, conlegam meum, locus ab iudicibus fausto sullae de pecuniis residuis non est constitutus, non quo illi aut exlegem esse sullam aut causam  pecuniae publicae contemptam atque abiectam putarent, sed quod accusante tribuno plebis condicione aequa disceptari posse non putauerunt. quid conferam? sullamne cum iunio, an hunc tribunum plebis cum quinctio, an uero tempus cum tempore? sulla maximis opibus, cognatis, adfinibus, necessariis, clientibus plurimis, haec autem apud iunium parua et infirma et ipsius labore quaesita atque conlecta; hic tribunus plebis modestus, pudens, non modo non seditiosus sed etiam seditiosis aduersarius, ille autem acerbus, criminosus, popularis homo ac turbulentus; tempus hoc tranquillum atque placatum, illud omnibus inuidiae tempestatibus concitatum. quae cum ita essent, in fausto tamen illi iudices statuerunt iniqua condicione reum causam dicere, cum aduersario eius ad ius accusationis summa uis potestatis accederet. quam quidem rationem uos, iudices, diligenter pro uestra sapientia et humanitate cogitare et penitus perspicere debetis, quid mali, quantum periculi uni cuique nostrum inferre possit uis tribunicia, conflata praesertim inuidia et contionibus seditiose concitatis. optimis hercule temporibus, tum cum homines se non iactatione populari sed dignitate atque innocentia tuebantur, tamen nec p. popilius neque q. metellus, clarissimi uiri atque amplissimi, uim tribuniciam sustinere potuerunt, nedum his temporibus, his moribus, his magistratibus sine uestra sapientia ac sine iudiciorum remediis salui esse possimus. non fuit illud igitur iudicium iudici simile, iudices, non fuit, in quo non modus ullus est adhibitus, non mos consuetudoque seruata, non causa defensa; uis illa fuit et, ut saepe iam dixi,  ruina quaedam atque tempestas et quiduis potius quam iudicium aut disceptatio aut quaestio. quod si quis est qui illud iudicium fuisse arbitretur et qui his rebus iudicatis standum putet, is tamen hanc causam ab illa debet seiungere. ab illo enim, siue quod in legem non iurasset siue quod ex lege subsortitus iudicem non esset, multa petita esse dicitur; cluenti autem ratio cum illis legibus quibus a iunio multa petita est nulla potest ex parte esse coniuncta. 