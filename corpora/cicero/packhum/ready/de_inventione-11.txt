in admirabili genere causae, si non omnino infesti auditores erunt, principio beniuolentiam conparare licebit. sin erunt uehementer abalienati, confugere necesse erit ad insinuationem. nam ab iratis si perspicue pax et beniuolentia petitur, non modo ea non inuenitur, sed augetur atque inflammatur odium. in humili autem genere causae contemptionis tollendae causa necesse est attentum efficere auditorem. anceps genus causae si dubiam iudicationem habebit, ab ipsa iudicatione exordiendum est. sin autem partem turpitudinis, partem honestatis habebit, beniuolentiam captare oportebit, ut in genus honestum causa translata uideatur. cum autem erit honestum causae genus, uel praeteriri principium poterit uel, si commodum fuerit, aut a narratione incipiemus aut a lege aut ab aliqua  firmissima ratione nostrae dictionis; sin uti principio placebit, beniuolentiae partibus utendum est, ut id, quod est, augeatur. in obscuro causae genere per principium dociles auditores efficere oportebit.  nunc quoniam quas res exordio conficere oporteat dictum est, reliquum est, ut ostendatur, quibus quaeque rationibus res confici possit.  beniuolentia quattuor ex locis comparatur: ab nostra, ab aduersariorum, ab iudicum persona, a causa. ab nostra, si de nostris factis et officiis sine arrogantia dicemus; si crimina inlata et aliquas minus honestas suspiciones iniectas diluemus; si, quae incommoda acciderint aut quae instent difficultates, proferemus; si prece et obsecratione humili ac supplici utemur. ab aduersariorum autem, si eos aut in odium aut in inuidiam aut in contemptionem adducemus. in odium ducentur, si quod eorum spurce, superbe, crudeliter, malitiose factum proferetur; in inuidiam, si uis eorum, potentia, diuitiae, cognatio [pecuniae] proferentur atque eorum usus arrogans et intolerabilis, ut his rebus magis uideantur quam causae suae confidere; in contemptionem adducentur, si eorum inertia, neglegentia, ignauia, desidiosum studium et luxuriosum otium proferetur. ab auditorum persona beniuolentia captabitur, si res ab iis fortiter, sapienter, mansuete gestae proferentur, ut ne qua assentatio nimia significetur, si de iis quam honesta existimatio quantaque eorum iudicii  et auctoritatis exspectatio sit ostendetur; ab rebus, si nostram causam laudando extollemus, aduersariorum causam per contemptionem deprimemus. attentos autem faciemus, si demonstrabimus ea, quae dicturi erimus, magna, noua, incredibilia esse, aut ad omnes aut ad eos, qui audient, aut ad aliquos inlustres homines aut ad deos inmortales aut ad summam rem publicam pertinere; et si pollicebimur nos breui nostram causam demonstraturos atque exponemus iudicationem aut iudicationes, si plures erunt. dociles auditores faciemus, si aperte et breuiter summam causae exponemus, hoc est, in quo consistat controuersia. nam et, cum docilem uelis facere, simul attentum facias oportet. nam is est maxime docilis, qui attentissime est paratus audire. 