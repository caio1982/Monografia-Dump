quid est quod iam de oppianici persona causaque plura dicamus? apud eosdem iudices reus est factus, cum his duobus praeiudiciis iam damnatus esset; ab isdem autem iudicibus qui fabriciorum damnatione de oppianico iudicarant locus ei primus est constitutus. accusatus est criminibus grauissimis, et eis quae a me breuiter dicta sunt et praeterea multis quae ego omnia nunc omitto; accusatus est apud eos qui scamandrum ministrum oppianici, c. fabricium conscium malefici condemnarant. utrum per deos immortalis! magis est mirandum quod is condemnatus est, an quod omnino respondere ausus est? quid enim illi iudices facere potuerunt? qui si innocentis fabricios condemnassent, tamen in oppianico sibi constare et superioribus consentire iudiciis debuerunt. an uero illi sua per se ipsi iudicia rescinderent, cum ceteri soleant in iudicando ne ab aliorum iudiciis discrepent prouidere? et illi qui fabrici libertum, quia minister in maleficio fuerat, patronum, quia conscius, condemnassent, ipsum principem atque architectum sceleris absoluerent? et qui ceteros nullo praeiudicio facto tamen ex ipsa causa condemnassent, hunc quem bis iam condemnatum acceperant liberarent? tum uero illa iudicia senatoria non falsa inuidia sed uera atque insigni turpitudine notata atque operta dedecore et infamia defensioni locum nullum reliquissent. quid enim tandem illi iudices responderent, si qui ab eis quaereret: 'condem nastis scamandrum, quo crimine?' 'nempe quod habitum per seruum medici ueneno necare uoluisset.' 'quid habiti morte scamander consequebatur?' 'nihil, sed administer erat oppianici.' 'et condemnastis c. fabricium, quid ita?' 'quia, cum ipse familiarissime oppianico usus, libertus autem eius in maleficio deprensus esset, illum expertem eius consili fuisse non probabatur.' si igitur ipsum oppianicum bis suis iudiciis condemnatum absoluissent, quis tantam turpitudinem iudiciorum, quis tantam inconstantiam rerum iudicatarum, quis tantam libidinem iudicum ferre potuisset? 