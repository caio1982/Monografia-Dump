rogarem te, inquit, ut diceres pro me tu idem, qui illis orationem dictauisses, uel potius paulum loci mihi,  ut iis responderem, dares, nisi et te audire nunc mallem et istis tamen alio tempore responsurus essem, tum scilicet, cum tibi.  atque, si uerum respondere uelles, cato, haec erant dicenda, non eos tibi non probatos, tantis ingeniis homines tantaque auctoritate, sed te animaduertisse, quas res illi propter antiquitatem parum uidissent, eas a stoicis esse perspectas, eisdemque de rebus hos cum acutius disseruisse, tum sensisse grauius et fortius, quippe qui primum ualitudinem bonam expetendam negent esse, eligendam dicant, nec quia bonum sit ualere, sed quia sit non nihilo aestimandum—neque tamen pluris [quam] illis uidetur, qui illud non dubitant bonum dicere—; hoc uero te ferre non potuisse, quod antiqui illi quasi barbati, ut nos de nostris solemus dicere, crediderint, eius, qui honeste uiueret, si idem etiam bene ualeret, bene audiret, copiosus esset, optabiliorem fore uitam melioremque et magis expetendam quam illius, qui aeque uir bonus 'multis modis' esset, ut ennii alcmaeo, 'círcumuentus mórbo, exilio atque ínopia'. illi igitur antiqui non tam acute optabiliorem illam uitam putant, praestantiorem, beatiorem, stoici autem tantum modo praeponendam in seligendo, non quo beatior ea uita sit, sed quod ad naturam accommodatior.  et, qui sapientes non sint, omnes aeque esse miseros, stoici hoc uidelicet uiderunt, illos autem id fugerat superiores, qui <non> arbitrabantur homines sceleribus et parricidiis inquinatos nihilo miseriores esse quam eos, qui, cum caste et integre uiuerent, nondum perfectam illam sapientiam essent consecuti. atque hoc loco similitudines eas, quibus illi uti solent, dissimillimas proferebas. quis enim ignorat, si plures  ex alto emergere uelint, propius fore eos quidem ad respirandum, qui ad summam iam aquam adpropinquent, sed nihilo magis respirare posse quam eos, qui sint in profundo? nihil igitur adiuuat procedere et progredi in uirtute, quo minus miserrimus sit, ante quam ad eam peruenerit, quoniam in aqua nihil adiuuat, et, quoniam catuli, qui iam dispecturi sunt, caeci aeque et ii, qui modo nati, platonem quoque necesse est, quoniam nondum uidebat sapientiam, aeque caecum animo ac phalarim fuisse? ista similia non sunt, cato, in quibus quamuis multum processeris tamen illud in eadem causa est, a quo abesse uelis, donec euaseris; nec enim ille respirat, ante quam emersit, et catuli aeque caeci, prius quam dispexerunt, ac si ita futuri semper essent. illa sunt similia: hebes acies est cuipiam oculorum, corpore alius senescit; hi curatione adhibita leuantur in dies, ualet alter plus cotidie, alter uidet. his similes sunt omnes, qui uirtuti student; leuantur uitiis, leuantur erroribus, nisi forte censes ti. gracchum patrem <non> beatiorem fuisse quam filium, cum alter stabilire rem publicam studuerit, alter euertere. nec tamen ille erat sapiens— quis enim hoc aut quando aut ubi aut unde?—; sed quia studebat laudi et dignitati, multum in uirtute processerat. conferam auum tuum drusum cum c. graccho, eius fere aequali? quae hic rei publicae uulnera inponebat, eadem ille sanabat. si nihil est, quod tam miseros faciat quam inpietas et scelus, ut iam omnes insipientes sint miseri, quod profecto sunt, non est tamen aeque miser, qui patriae consulit, et is, qui  illam extinctam cupit. leuatio igitur uitiorum magna fit in iis, qui habent ad uirtutem progressionis aliquantum. uestri autem progressionem ad uirtutem fieri aiunt, leuationem uitiorum fieri negant. at quo utantur homines acuti argumento ad probandum, operae pretium est considerare. quarum, inquit, artium summae crescere possunt, earum etiam contrariorum summa poterit augeri; ad uirtutis autem summam accedere nihil potest; ne uitia quidem igitur crescere poterunt, quae sunt uirtutum contraria. utrum igitur tandem perspicuisne dubia aperiuntur, an dubiis perspicua tolluntur? atqui hoc perspicuum est, uitia alia [in] aliis esse maiora, illud dubium, ad id, quod summum bonum dicitis, ecquaenam possit fieri accessio. uos autem cum perspicuis dubia debeatis illustrare, dubiis perspicua conamini tollere. itaque rursus eadem ratione, qua sum paulo ante usus, haerebitis. si enim propterea uitia alia aliis maiora non sunt, quia ne ad finem quidem bonorum eum, quem uos facitis, quicquam potest accedere, quoniam perspicuum est uitia non esse omnium paria, finis bonorum uobis mutandus est. teneamus enim illud necesse est, cum consequens aliquod falsum sit, illud, cuius id consequens sit, non posse esse uerum. 