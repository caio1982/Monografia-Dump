cicero ligario etsi tali tuo tempore me aut consolandi aut iuuandi tui causa scribere ad te aliquid pro nostra amicitia oportebat, tamen adhuc id non feceram, quia neque lenire uidebar oratione neque leuare posse dolorem tuum. postea uero quam magnam spem habere coepi fore ut te breui tempore incolumem haberemus, facere non potui quin tibi et sententiam et uoluntatem declararem meam.  primum igitur scribam quod intellego et perspicio, non fore in te caesarem duriorem. nam et res eum cottidie et dies et opinio hominum et, ut mihi uidetur, etiam sua natura  mitiorem facit; idque cum de reliquis sentio tum de te etiam audio ex familiarissimis eius. quibus ego ex eo tempore quo primum ex africa nuntius uenit supplicare una cum fratribus tuis non destiti; quorum quidem et uirtute et pietate et amor<e> in te singulari[s] et adsidua et perpetua cura salutis tuae tantum proficit<ur> ut nihil sit quod non ipsum caesarem tributurum existimem. sed si tardius fit quam uolumus, magnis occupationibus eius a quo omnia petuntur aditus ad eum difficiliores fuerunt; et simul africanae causae iratior diutius uelle uidetur eos habere sollicitos a quibus se putat diuturnioribus esse molestiis conflictatum. sed hoc ipsum intellegimus eum cottidie remissius et placatius ferre. qua re mihi crede et memoriae manda me tibi id adfirmasse, te in istis molestiis diutius non futurum.  quoniam quid sentirem exposui, quid uelim tua causa re potius declarabo quam oratione. etsi, <si> tantum possem quantum in ea re publica de qua ita sum meritus ut tu existimas posse debebam, ne tu quidem in istis <in>commodis esses; eadem enim causa opes meas fregit quae tuam salutem in discrimen adduxit. sed tamen, quicquid imago ueteris meae dignitatis, quicquid reliquiae gratiae ualebunt, studium, consilium, opera, gratia, <res,> fides mea nullo loco deerit tuis optimis fratribus.  tu fac habeas fortem animum, quem semper habuisti: primum ob eas causas quas scripsi, deinde quod ea <de> re publica semper uoluisti atque sensisti ut non modo nunc secunda sperare debeas sed etiam si omnia aduersa essent tamen conscientia et factorum et consiliorum tuorum quaecumque acciderent fortissimo et maximo animo ferre deberes. 