sane quidem, inquit brutus; quamquam ista mihi tua fuit periucunda a proposita oratione digressio.  tum atticus: aliquotiens sum, inquit, conatus, sed interpellare nolui. nunc quoniam iam ad perorandum spectare uidetur sermo tuus, dicam, opinor, quod sentio.  tu uero, inquam, tite.  tum ille: ego, inquit, ironiam illam quam in socrate dicunt fuisse, qua ille in platonis et xenophontis et aeschinis libris utitur, facetam et elegantem puto. est enim et minime inepti hominis et eiusdem etiam faceti, cum de sapientia disceptetur, hanc sibi ipsum detrahere, eis tribuere inludentem, qui eam sibi adrogant: ut apud platonem socrates in caelum effert laudibus protagoram hippiam prodicum gorgiam ceteros, se autem omnium rerum inscium fingit et rudem. decet hoc nescio quo modo illum, nec epicuro, qui id reprehendit, adsentior. sed in historia, qua tu es usus in omni sermone, cum qualis  quisque orator fuisset exponeres, uide quaeso, inquit, ne tam reprehendenda sit ironia quam in testimonio.  quorsus, inquam, istuc? non enim intellego.  quia primum, inquit, ita laudauisti quosdam oratores ut imperitos posses in errorem inducere. equidem in quibusdam risum uix tenebam, cum attico lysiae catonem nostrum comparabas, magnum mercule hominem uel potius summum et singularem uirum—nemo dicet secus— sed oratorem? sed etiam lysiae similem? quo nihil potest esse pictius. bella ironia, si iocaremur; sin adseueramus, uide ne religio nobis tam adhibenda sit quam si testimonium diceremus. ego enim catonem tuum ut ciuem, ut senatorem, ut imperatorem, ut uirum denique cum prudentia et diligentia tum omni uirtute excellentem probo; orationes autem eius ut illis temporibus ualde laudo—significant enim formam quandam ingeni, sed admodum impolitam et plane rudem—, origines uero cum omnibus oratoris laudibus refertas diceres et catonem cum philisto et thucydide comparares, brutone te id censebas an mihi probaturum? quos enim ne e graecis quidem quisquam imitari potest, his tu comparas hominem tusculanum nondum suspicantem quale esset copiose et ornate dicere. galbam laudas. si ut illius aetatis principem, adsentior—sic enim accepimus—; sin ut oratorem, cedo quaeso orationes—sunt enim—et dic hunc, quem tu plus quam te amas, brutum uelle te illo modo dicere. probas lepidi orationes. paulum hic tibi adsentior, modo ita laudes ut antiquas; quod item de africano, de laelio, cuius tu oratione negas fieri quicquam posse dulcius, addis etiam nescio quid augustius. nomine nos capis summi uiri uitaeque elegantissumae uerissimis laudibus. remoue haec: ne ista dulcis oratio ita sit abiecta ut eam aspicere  nemo uelit. carbonem in summis oratoribus habitum scio; sed cum in ceteris rebus tum in dicendo semper, quo iam nihil est melius, id laudari qualecumque est solet. dico idem de gracchis, etsi de eis ea sunt a te dicta, quibus ego adsentior. omitto ceteros; uenio ad eos in quibus iam perfectam putas esse eloquentiam, quos ego audiui sine controuersia magnos oratores, crassum et antonium. de horum laudibus tibi prorsus adsentior, sed tamen non isto modo: ut polycliti doryphorum sibi lysippus aiebat, sic tu suasionem legis seruiliae tibi magistram fuisse; haec germana ironia est. cur ita sentiam non dicam, ne me tibi adsentari putes. omitto igitur quae de his ipsis, quae de cotta, quae de sulpicio, quae modo de caelio dixeris. hi enim fuerunt certe oratores; quanti autem et quales tu uideris. nam illud minus curo, quod congessisti operarios omnes; ut mihi uideantur mori uoluisse nonnulli, ut a te in oratorum numerum referrentur. 