quaero nunc abs te, hortensi, cum utrisne tandem istius factum collaturus es? cum iis, credo, qui benignitate adducti per beneficium et gratiam ciuitatibus concesserunt ut nummos pro frumento darent. ita credo petisse ab isto aratores ut, cum hs ternis tritici modium uendere non  possent, pro singulis modiis ternos denarios dare liceret. an quoniam hoc non audes dicere, illuc confugies, uecturae difficultate adductus ternos denarios dare maluisse? cuius uecturae? quo ex loco in quem locum ne portarent? philomelio ephesum? uideo quid inter annonam interesse soleat, uideo quot dierum uia sit, uideo philomeliensibus expedire, quanti ephesi sit frumentum, dare potius in phrygia quam ephesum portare aut ad emendum frumentum ephesum pecuniam et legatos mittere. in sicilia uero quid eius modi est? henna mediterranea est maxime. coge ut ad aquam tibi, id quod summi iuris est, frumentum hennenses admetiantur uel phintiam uel halaesam uel catinam, loca inter se maxime diuersa: eodem die quo iusseris deportabunt. tametsi ne uectura quidem est opus. nam totus quaestus hic, iudices, aestimationis ex annonae natus est uarietate. hoc enim magistratus in prouincia adsequi potest, ut ibi accipiat ubi est carissimum. ideo ualet ista ratio aestimationis in asia, ualet in hispania, ualet in iis prouinciis in quibus unum pretium frumento esse non solet: in sicilia uero quid cuiusquam intererat quo loco daret? neque enim portandum erat, et, quo quisque uehere iussus esset, ibi tantidem frumentum emeret quanti domi uendidisset. quam ob rem, si uis, hortensi, docere aliquid ab isto simile in aestimatione atque a ceteris esse factum, doceas oportebit aliquo in loco siciliae praetore uerre ternis denariis tritici modium fuisse. 