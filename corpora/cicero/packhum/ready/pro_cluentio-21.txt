dixitne tandem causam c. fidiculanius falcula qui oppianicum condemnarat, cum praesertim, id quod fuit in illo iudicio inuidiosissimum, paucos dies ex subsortitione sedisset? dixit et bis quidem dixit. in summam enim l. quinctius inuidiam contionibus eum cotidianis seditiosis et turbulentis adduxerat. uno iudicio multa est ab eo petita, sicut ab iunio, quod non suae decuriae munere neque ex lege sedisset. paulo sedatiore tempore est accu satus quam iunius, sed eadem fere lege et crimine. quia nulla in iudicio seditio neque uis nec turba uersata est, prima actione facillime est absolutus. non numero hanc absolutionem; nihilo minus enim potest, ut illam multam non commiserit, accepisse tamen ob rem iudicandam, <sicut causam pecunia ob rem iudicandam> capta nusquam staienus ea quidem lege dixit. proprium crimen illud quaestionis eius non fuit. fidiculanius quid fecisse dicebatur? accepisse a cluentio hs  cccc . cuius erat ordinis? senatorii. qua lege in eo genere a senatore ratio repeti solet, de pecuniis repetundis, ea lege accusatus honestissime est absolutus. acta est enim causa more maiorum sine ui, sine metu, sine periculo; dicta et exposita et demonstrata sunt omnia. adducti iudices sunt non modo potuisse honeste ab eo reum condemnari qui non perpetuo sedisset sed, aliud si is iudex nihil scisset, nisi quae praeiudicia de eo facta esse constaret, audire praeterea nihil debuisse. tum etiam illi quinque qui imperitorum hominum rumusculos aucupati tum illum absoluerunt iam suam clementiam laudari magno opere nolebant; a quibus si qui quaereret sedissentne iudices in c. fabricium, sedisse se dicerent; si interrogarentur num quo crimine is esset accusatus praeterquam ueneni eius quod quaesitum habito diceretur, negarent; si deinde essent rogati quid iudicassent, condemnasse se dicerent; nemo enim absoluit. eodem modo quaesitum si esset de scamandro, certe idem respondissent; tametsi ille una sententia est absolutus, sed illam  unam nemo tum istorum suam dici uellet. uter igitur facilius suae sententiae rationem redderet, isne qui se et sibi et rei iudicatae constitisse dicit, an ille qui se in principem malefici lenem, in adiutores eius et conscios uehementissimum esse respondit? quorum ego de sententia non debeo disputare; neque enim dubito quin ei tales uiri suspicione aliqua perculsi repentina de statu suo declinarint. qua re eorum qui absoluerunt misericordiam non reprendo, eorum qui in iudicando superiora iudicia secuti sunt sua sponte, non staieni fraude, constantiam comprobo, eorum uero qui sibi non liquere dixerunt sapientiam laudo, qui absoluere eum quem nocentissimum cognorant et quem ipsi bis iam antea condemnarant nullo modo poterant, condemnare, cum tanta consili infamia et tam atrocis rei suspicio esset iniecta, paulo posterius patefacta re maluerunt. ac ne ex facto solum sapientes illos iudicetis, sed etiam ex hominibus ipsis quod hi fecerunt rectissime ac sapientissime factum probetis, quis p. octauio balbo ingenio prudentior, iure peritior, fide, religione, officio diligentior aut sanctior commemorari potest? non absoluit. quis q. considio constantior, quis iudiciorum atque eius dignitatis quae in iudiciis publicis uersari debet peritior, quis uirtute, consilio, auctoritate praestantior? ne is quidem absoluit. longum est de singulorum uirtute ita dicere, quaeque iam cognita sunt ab omnibus uerborum ornamenta non quaerunt. qualis uir m. iuuentius pedo fuit ex uetere illa iudiciorum disciplina, qualis l. caulius mergus, m. basilus, c. caudinus! qui omnes in iudiciis publicis  iam tum florente re publica floruerunt. ex eodem numero l. cassius, cn. heius pari et integritate et prudentia; quorum nullius sententia est oppianicus absolutus. atque in his omnibus natu minimus, ingenio et diligentia et religione par eis quos antea commemoraui, p. saturius, in eadem sententia fuit. o innocentiam oppianici singularem! quo in reo qui absoluit ambitiosus, qui distulit cautus, qui condemnauit constans existimatur. 