item uitiosa expositio est, quae constat ex falsa enumeratione, si aut, cum plura sunt, pauciora dicamus, hoc modo:  'duae res sunt, iudices, quae omnes ad maleficium inpellant, luxuries et auaritia.'  'quid amor?' inquiet quispiam, 'quid ambitio? quid religio? quid metus mortis? quid imperii cupiditas? quid denique alia permulta?' item falsa enumeratio est, cum pauciora sunt et plura dicimus, hoc modo: 'tres res sunt, quae omnes homines sollicitent, metus, cupiditas, aegritudo.'  satis enim fuerat dixisse metum, cupiditatem, quoniam aegritudinem cum utraque re coniunctam esse necesse est.  item uitiosa expositio est, quae nimium longe repetitur, hoc modo: 'omnium malorum stultitia est mater atque materies. ea parit inmensas cupiditates. inmensae porro cupiditates infinitae, inmoderatae sunt. haec pariunt auaritiam. auaritia porro hominem ad quod uis maleficium impellit. ergo auaritia inducti aduersarii nostri hoc in se facinus admiserunt.'  hic id, quod extremum dictum est, satis fuit exponere, ne ennium et ceteros poëtas imitemur, quibus hoc modo loqui concessum est: utinam ne in nemore pelio securibus  caesae accidissent abiegnae ad terram trabes, neue inde nauis inchoandi exordium cepisset, quae nunc nominatur nomine argo, qui<a> argiui in ea delecti uiri uecti petebant pellem inauratam arietis colchis, imperio regis peliae, per dolum: nam numquam era errans mea domo efferret pedem. nam hic satis erat dicere, si id modo, quod satis esset, curarent poëtae: utinam ne era errans mea domo efferret pedem. [medea animo aegro, amore saeuo saucia] ergo hac quoque ab ultimo repetitione in expositionibus magnopere supersedendum est. non enim †reprehensione, sed sicut aliae conplures, * * * sua sponte uitiosa est. 