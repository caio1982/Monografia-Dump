his de tot tantisque iniuriis in socios, in reges, in ciuitates liberas consulum querela esse debuit: in eius magistratus tutela reges atque exterae nationes semper fuerunt. ecquae uox umquam est audita consulum? quamquam quis audiret, si maxime queri uellent? de cyprio rege quererentur qui me ciuem, nullo meo crimine, patriae nomine laborantem, non modo stantem non defenderunt sed ne iacentem quidem protexerunt? cesseram, si alienam a me plebem fuisse uultis, quae non fuit, inuidiae; si commoueri omnia uidebantur, tempori; si uis suberat, armis; si societas magistratuum, pactioni; si periculum ciuium, rei publicae. cur, cum de capite ciuis—non disputo cuius modi ciuis—et de bonis proscriptio ferretur, cum et sacratis legibus et duodecim tabulis sanctum esset ut ne cui priuilegium inrogari liceret neue de capite nisi comitiis centuriatis rogari, nulla uox est audita consulum, constitutumque est illo anno, quantum in  illis duabus huius imperi pestibus fuit, iure posse per operas concitatas quemuis ciuem nominatim tribuni plebis concilio ex ciuitate exturbari? quae uero promulgata illo anno fuerint, quae promissa multis, quae conscripta, quae sperata, quae cogitata, quid dicam? qui locus orbi terrae iam non erat alicui destinatus? cuius negoti publici cogitari, optari, fingi curatio potuit quae non esset attributa atque discripta? quod genus imperi aut quae prouincia, quae ratio aut flandae aut conflandae pecuniae non reperiebatur? quae regio oraue terrarum erat latior in qua non regnum aliquod statueretur? quis autem rex erat qui illo anno non aut emendum sibi quod non habebat, aut redimendum quod habebat arbitraretur? quis prouinciam, quis pecuniam, quis legationem a senatu petebat? damnatis de ui restitutio, consulatus petitio ipsi illi populari sacerdoti comparabatur. haec gemebant boni, sperabant improbi, agebat tribunus plebis, consules adiuuabant. 