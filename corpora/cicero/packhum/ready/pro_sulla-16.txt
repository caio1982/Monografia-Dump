agedum, conferte nunc cum illius uita <uitam> p. sullae uobis populoque romano notissimam, iudices, et eam ante oculos uestros proponite. ecquod est huius factum aut commissum non dicam audacius, sed quod cuiquam paulo minus consideratum uideretur? factum quaero; uerbum ecquod umquam ex ore huius excidit in quo quisquam posset offendi? at uero in illa graui l. sullae turbulentaque uictoria quis p. sulla mitior, quis misericordior inuentus est? <quam> multorum hic uitam est a l. sulla deprecatus!  quam multi sunt summi homines et ornatissimi et nostri et equestris ordinis quorum pro salute se hic sullae obligauit! quos ego nominarem—neque enim ipsi nolunt et huic animo gratissimo adsunt—sed, quia maius est beneficium quam posse debet ciuis ciui dare, ideo a uobis peto ut quod potuit, tempori tribuatis, quod fecit, ipsi. quid reliquae constantiam uitae commemorem, dignitatem, liberalitatem, moderationem in priuatis rebus, splendorem in publicis? quae ita deformata sunt a fortuna ut tamen a natura inchoata compareant. quae domus, quae celebratio cotidiana, quae familiarium dignitas, quae studia amicorum, quae ex quoque ordine multitudo! haec diu multumque et multo labore quaesita una eripuit hora. accepit p. sulla, iudices, uolnus uehemens et mortiferum, uerum tamen eius modi quod uideretur huius uita et natura accipere potuisse. honestatis enim et dignitatis habuisse nimis magnam iudicatus est cupiditatem; quam si nemo alius habuit in consulatu petendo, cupidior iudicatus est hic fuisse quam ceteri; sin etiam in aliis non nullis fuit iste consulatus amor, fortuna in hoc fuit fortasse grauior quam in ceteris. postea uero quis p. sullam nisi maerentem, demissum adflictumque uidit, quis umquam est suspicatus hunc magis odio quam pudore hominum aspectum lucemque uitare? qui cum multa haberet inuitamenta urbis et fori propter summa studia amicorum, quae tamen ei sola in malis restiterunt, afuit ab oculis uestris et, cum lege retineretur, ipse se exsilio paene multauit. in hoc uos pudore, iudices, et in hac uita tanto sceleri locum fuisse credatis? aspicite  ipsum, contuemini os, conferte crimen cum uita, uitam ab initio usque ad hoc tempus explicatam cum crimine recognoscite. mitto rem publicam, quae fuit semper sullae carissima; hosne amicos, talis uiros, tam cupidos sui, per quos res eius secundae quondam erant ornatae, nunc subleuantur aduersae, crudelissime perire uoluit, ut cum lentulo et catilina et cethego foedissimam uitam ac miserrimam turpissima morte proposita degeret? non, inquam, cadit in hos mores, non in hunc pudorem, non in hanc uitam, non in hunc hominem ista suspicio. noua quaedam illa immanitas exorta est, incredibilis fuit ac singularis furor, ex multis ab adulescentia conlectis perditorum hominum uitiis repente ista tanta importunitas inauditi sceleris exarsit. nolite, iudices, arbitrari hominum illum impetum et conatum fuisse—neque enim ulla gens tam barbara aut tam immanis umquam fuit in qua non modo tot, sed unus tam crudelis hostis patriae sit inuentus—, beluae quaedam illae ex portentis immanes ac ferae forma hominum indutae exstiterunt. perspicite etiam atque etiam, iudices,—nihil enim est quod in hac causa dici possit uehementius— penitus introspicite catilinae, autroni, cethegi, lentuli ceterorumque mentis; quas uos in his libidines, quae flagitia, quas turpitudines, quantas audacias, quam incredibilis furores, quas notas facinorum, quae indicia parricidiorum, quantos aceruos scelerum reperietis! ex magnis et diuturnis et iam desperatis rei publicae morbis ista repente uis erupit, ut ea confecta et eiecta conualescere aliquando et sanari ciuitas posset; neque enim est quisquam qui arbitretur illis inclusis in re publica pestibus diutius haec stare potuisse. itaque eos non ad perficiendum scelus, sed  ad luendas rei publicae poenas furiae quaedam incitauerunt. in hunc igitur gregem uos nunc p. sullam, iudices, ex his qui cum hoc uiuunt atque uixerunt honestissimorum hominum gregibus reicietis, ex hoc amicorum numero, ex hac familiarium dignitate in impiorum partem atque in parricidarum sedem et numerum transferetis? ubi erit igitur illud firmissimum praesidium pudoris, quo in loco nobis uita ante acta proderit, quod ad tempus existimationis partae fructus reseruabitur, si in extremo discrimine ac dimicatione fortunae deseret, si non aderit, si nihil adiuuabit? 