sed ad hanc opinionem magni mali cum illa etiam opinio accessit oportere, rectum esse, ad officium pertinere ferre illud aegre quod acciderit, tum denique efficitur illa grauis aegritudinis perturbatio. ex hac opinione sunt illa uaria et detestabilia genera lugendi: paedores, muliebres lacerationes genarum, pectoris feminum capitis percussiones; hinc ille agamemno homericus et idem accianus 'scindens dolore identidem intonsam comam'; in quo facetum illud bionis, perinde  stultissimum regem in luctu capillum sibi euellere, quasi caluitio maeror leuaretur. sed haec omnia faciunt opinantes ita fieri oportere. itaque et aeschines in demosthenem inuehitur, quod is septimo die post filiae mortem hostias immolauisset. at quam rhetorice, quam copiose! quas sententias colligit, quae uerba contorquet! ut licere quiduis rhetori intellegas. quae nemo probaret, nisi insitum illud in animis haberemus, omnis bonos interitu suorum quam grauissime maerere oportere. ex hoc euenit, ut in animi doloribus alii solitudines captent, ut ait homerus de bellerophonte: 'qui miser in campis maerens errabat aleis ipse suum cor edens, hominum uestigia uitans;' et nioba fingitur lapidea propter aeternum, credo, in luctu silentium, hecubam autem putant propter animi acerbitatem quandam et rabiem fingi in canem esse conuersam. sunt autem alii, quos in luctu cum ipsa solitudine loqui saepe delectat, ut illa apud ennium nutrix: 'cupído cepit míseram nunc me próloqui caelo átque terrae médeai míserias.' haec omnia recta uera debita putantes faciunt in dolore, maximeque declaratur hoc quasi officii iudicio fieri, quod, si qui forte, cum se in luctu esse uellent, aliquid fecerunt humanius aut si hilarius locuti sunt, reuocant se rursus ad maestitiam peccatique se insimulant, quod dolere intermiserint. pueros uero matres et magistri castigare etiam solent, nec uerbis solum, sed etiam uerberibus, si quid in domestico luctu  hilarius ab is factum est aut dictum, plorare cogunt. quid? ipsa remissio luctus cum est consecuta intellectumque est nihil profici maerendo, nonne res declarat fuisse totum illud uoluntarium? quid ille terentianus 'ipse se poeniens', id est ἑαυτὸν τιμωρούμενος? 'decréui tantispér me minus iniúriae, chremés, meo gnato fácere, dum fiám miser.' hic decernit, ut miser sit. num quis igitur quicquam decernit inuitus? 'malo quidem me quouis dignum deputem—' malo se dignum deputat, nisi miser sit. uides ergo opinionis esse, non naturae malum. quid, quos res ipsa lugere prohibet? ut apud homerum cotidianae neces interitusque multorum sedationem maerendi adferunt, apud quem ita dicitur: 'namque nimis multos atque omni luce cadentis cernimus, ut nemo possit maerore uacare. quo magis est aequum tumulis mandare peremptos firmo animo et luctum lacrimis finire diurnis.' ergo in potestate est abicere dolorem, cum uelis, tempori seruientem. an est ullum tempus, quoniam quidem res in nostra potestate est, cui non ponendae curae <et> aegritudinis causa seruiamus? constabat eos, qui concidentem uolneribus cn. pompeium uidissent, cum in illo ipso acerbissimo miserrimoque spectaculo sibi timerent, quod se classe hostium circumfusos uiderent, nihil aliud tum egisse, nisi ut remiges hortarentur et ut salutem adipiscerentur fuga; posteaquam tyrum uenissent, tum adflictari lamentarique coepisse. timor igitur ab his aegritudinem potuit re pellere, ratio ab sapienti uiro non poterit? quid est autem quod plus ualeat ad ponendum dolorem, quam cum est intellectum nil profici et frustra esse susceptum? si igitur deponi potest, etiam non suscipi potest; uoluntate igitur et iudicio suscipi aegritudinem confitendum est. idque indicatur eorum patientia, qui cum multa sint saepe perpessi, facilius ferunt quicquid accidit, obduruisseque iam sese contra fortunam arbitrantur, ut ille apud euripidem: 'si míhi nunc tristis prímum inluxissét dies nec tam aérumnoso náuigauissém salo, essét dolendi caúsa, ut iniecto éculei frenó repente táctu exagitantúr nouo; sed iám subactus míseriis optórpui.' defetigatio igitur miseriarum aegritudines cum faciat leniores, intellegi necesse est non rem ipsam causam atque fontem esse maeroris. philosophi summi nequedum tamen sapientiam consecuti nonne intellegunt in summo se malo esse? sunt enim insipientes, neque insipientia ullum maius malum est. neque tamen lugent. quid ita? quia huic generi malorum non adfingitur illa opinio, rectum esse et aequum et ad officium pertinere aegre ferre, quod sapiens non sis, quod idem adfingimus huic aegritudini, in qua luctus inest, quae omnium maxuma est. itaque aristoteles ueteres philosophos accusans, qui existumauissent philosophiam suis ingeniis esse perfectam, ait eos aut stultissimos aut  gloriosissimos fuisse; sed se uidere, quod paucis annis magna accessio facta esset, breui tempore philosophiam plane absolutam fore. theophrastus autem moriens accusasse naturam dicitur, quod ceruis et cornicibus uitam diuturnam, quorum id nihil interesset, hominibus, quorum maxime interfuisset, tam exiguam uitam dedisset; quorum si aetas potuisset esse longinquior, futurum fuisse ut omnibus perfectis artibus omni doctrina hominum uita erudiretur. querebatur igitur se tum, cum illa uidere coepisset, extingui. quid? ex ceteris philosophis nonne optumus et grauissumus quisque confitetur multa se ignorare et multa sibi etiam atque etiam esse discenda? neque tamen, cum se in media stultitia, qua nihil est peius, haerere intellegant, aegritudine premuntur; nulla enim admiscetur opinio officiosi doloris. quid, qui non putant lugendum uiris? qualis fuit q. maxumus efferens filium consularem, qualis l. paulus duobus paucis diebus amissis filiis, qualis m. cato praetore designato mortuo filio, quales reliqui, quos in consolatione conlegimus. quid hos aliud placauit nisi quod luctum et maerorem esse non putabant uiri? ergo id, quod alii rectum opinantes aegritudini se solent dedere, id hi turpe putantes aegritudinem reppulerunt. ex quo intellegitur non in natura, sed in opinione esse aegritudinem. 