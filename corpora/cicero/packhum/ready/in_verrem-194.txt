iam illa quae leuiora uidebuntur ideo praeteribo, quod mensas delphicas e marmore, crateras ex aere pulcherrimas, uim maximam uasorum corinthiorum ex omnibus aedibus sacris abstulit syracusis. itaque, iudices, ii qui hospites ad ea quae uisenda sunt solent ducere et unum quidque  ostendere,—quos illi mystagogos uocant,—conuersam iam habent demonstrationem suam. nam ut ante demonstrabant quid ubique esset, item nunc quid undique ablatum sit ostendunt.  quid tum? mediocrine tandem dolore eos adfectos esse arbitramini? non ita est, iudices, primum quod omnes religione mouentur et deos patrios quos a maioribus acceperunt colendos sibi diligenter et retinendos esse arbitrantur; deinde hic ornatus, haec opera atque artificia, signa, tabulae pictae graecos homines nimio opere delectant. itaque ex illorum querimoniis intellegere possumus haec illis acerbissima uideri quae forsitan nobis leuia et contemnenda esse uideantur. mihi credite, iudices,—tametsi uosmet ipsos haec eadem audire certo scio,—cum multas acceperint per hosce annos socii atque exterae nationes calamitates et iniurias, nullas graeci homines grauius ferunt ac tulerunt quam huiusce modi spoliationes fanorum atque oppidorum. licet iste dicat emisse se, sicuti solet dicere, credite hoc mihi, iudices: nulla umquam ciuitas tota asia et graecia signum ullum, tabulam pictam <ullam>, ullum denique ornamentum urbis sua uoluntate cuiquam uendidit; nisi forte existimatis, posteaquam iudicia seuera romae fieri desierunt, graecos homines haec uenditare coepisse, quae tum non modo non uenditabant, cum iudicia fiebant, uerum etiam coemebant; aut nisi arbitramini l. crasso, q. scaeuolae, c. claudio, potentissimis hominibus, quorum aedilitates ornatissimas uidimus, commercium istarum rerum cum graecis hominibus non fuisse, iis qui post iudiciorum dissolutionem aediles facti sunt fuisse. 