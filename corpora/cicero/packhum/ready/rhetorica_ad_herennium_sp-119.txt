puto in hoc exemplo datos esse uni cuique sermones ad dignitatem adcommodatos; id quod oportet in hoc genere conseruare.  sunt item sermocinationes consequentes hoc genus: 'nam quid putamus illos dicturos, si hoc iudicaritis? nonne omnes hac utentur oratione?' deinde subicere sermonem.  conformatio est, cum aliqua, quae non adest, persona confingitur quasi adsit, aut cum res muta aut informis fit eloquens, et forma ei et oratio adtribuitur ad dignitatem adcommodata, aut actio quaedam, hoc pacto: 'quodsi nunc haec urbs inuictissima uocem mittat, non hoc pacto loquatur: "ego illa plurimis tropeis ornata, triumphis ditata certissimis, clarissimis locupletata uictoriis, nunc uestris seditionibus, o ciues, uexor; quam dolis malitiosa kartago, uiribus probata numantia, disciplinis erudita corinthus labefactare non potuit, eam patimini nunc ab homunculis deterrumis proteri atque conculcari?"' item: 'quodsi nunc lucius ille brutus reuiuescat et hic ante pedes uestros adsit, <is> non hac utatur oratione: "ego reges eieci, uos tyrannos introducitis; ego libertatem, quae non erat, peperi, uos partam seruare non  uultis; ego capitis mei periculo patriam liberaui, uos liberi sine periculo esse non curatis?"'  haec conformatio licet in plures res, in mutas atque inanimas transferatur; sed proficit plurimum in amplificationis partibus et conmiseratione.  significatio est res, quae plus in suspicione relinquit, quam positum est in oratione. ea fit per exsuperationem, ambiguum, consequentiam, abscisionem, similitudinem. 