sequitur ergo ut qui maxume cadant in orationem aptam numeri uidendum sit. sunt enim qui iambicum putent, quod sit orationis simillimus; qua de causa fieri, ut is potissimum propter similitudinem ueritatis adhibeatur in fabulis, quod ille dactylicus numerus hexametrorum magniloquentiae sit accommodatior. ephorus autem, leuis ipse orator et profectus ex op tuma disciplina, paeana sequitur aut dactylum, fugit autem spondeum et trochaeum. quod enim paean habeat tris breuis, dactylus autem duas, breuitate et celeritate syllabarum labi putat uerba procliuius contraque accidere in spondeo et trochaeo: quod alter e longis constet, alter e breuibus, fieri alteram nimis incitatam, alteram nimis tardam orationem, neutram temperatam. sed et illi priores errant et ephorus in culpa est. nam et qui paeana praetereunt non uident mollissimum a sese numerum eundemque amplissimum praeteriri. quod longe aristoteli uidetur secus, qui iudicat heroum numerum grandiorem quam desideret soluta oratio, iambum autem nimis e uolgari esse sermone. ita neque humilem et abiectam orationem nec nimis altam et exaggeratam probat, plenam tamen eam uolt esse grauitatis, ut eos qui audient ad maiorem admirationem possit traducere. trochaeum autem, qui est eodem spatio quo choreus, cordacem appellat, quia contractio et breuitas dignitatem non habeat. ita paeana probat eoque ait uti omnis, sed ipsos non sentire, cum utantur. esse autem tertium ac medium inter illos et ita factos eos pedes esse, ut in iis singulis modus insit aut sesquiplex aut duplex aut par. itaque illi de quibus ante dixi tantummodo commoditatis habuerunt rationem, nullam dignitatis. iambus enim et dactylus in uersum cadunt maxume; itaque ut uersum fugimus in oratione, sic hi sunt euitandi continuati pedes; aliud enim quiddam est oratio nec quicquam inimicius quam illa uersibus; paean autem minime est aptus ad uersum, quo lubentius eum recepit oratio.  ephorus uero ne spondeum quidem quem fugit intellegit esse aequalem dactylo quem probat. syllabis enim metiundos pedes, non interuallis existimat; quod idem facit in trochaeo, qui temporibus et interuallis est par iambo sed eo uitiosus in oratione, si ponatur extremus, quod uerba melius in syllabas longiores cadunt. atque haec, quae sunt apud aristotelen, eadem a theophrasto theodecteque de paeane dicuntur. ego autem sentio omnis in oratione esse quasi permixtos et confusos pedes. nec enim effugere possemus animaduersionem, si semper isdem uteremur, quia nec numerosa esse ut poema neque extra numerum ut sermo uolgi esse debet oratio—alterum nimis est uinctum, ut de industria factum appareat, alterum nimis dissolutum, ut peruagatum ac uolgare uideatur; ut ab altero non delectere, alterum oderis—sit igitur, ut supra dixi, permixta et temperata numeris nec dissoluta nec tota numerosa, paeane maxume, quoniam optumus auctor ita censet, sed reliquis etiam numeris, quos ille praeterit, temperata. 