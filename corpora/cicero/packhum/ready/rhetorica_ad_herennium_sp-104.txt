est haec exornatio copiosa. conprehendit enim breui multa, et suum cuique tribuens officium separatim res diuidit plures.  licentia est, cum apud eos, quos aut uereri aut metuere debemus, tamen aliquid pro iure nostro dicimus, quod eos aut quos ii diligunt aliquo in errato uere reprehendere uideamur, hoc modo: 'miramini, quirites, quod ab omnibus uestrae rationes deserantur? quod causam uestram nemo suscipiat? quod se nemo uestri defensorem profiteatur? adtribuite uestrae culpae, desinite mirari. quid est enim, quare non omnes istam rem fugere ac ui tare debeant? recordamini, quos habueritis defensores; studia eorum uobis ante oculos proponite; deinde exitus omnium considerate. tum uobis ueniat in mentem, ut uere dicam, neglegentia uestra siue ignauia potius illos omnes ante oculos uestros trucidatos esse, inimicos eorum uestris suffragiis in amplissimum locum peruenisse.' item: 'nam quid fuit, iudices, quare in sententiis ferendis dubitaueritis aut istum hominem nefarium ampliaueritis? non apertissimae res erant crimine<i> datae? non omnes hae testibus co<n>probatae? non contra tenuiter et nugatorie responsum? hic uos ueriti estis, si primo coetu condemnassetis, ne crudeles existimaremini? dum eam uitatis uituperationem, quae longe a uobis erat afutur<a>, eam inuenistis, <ut timi>di atque ignaui putaremini. maximis priuatis et publicis calamitatibus acce<p>tis, cum etiam maiores inpendere uideantur, sedetis et oscitamini. luci noctem, nocte lucem expectatis. aliquid cottidie acerbi atque incommodi nuntiatur: et iam eum, cuius opera nobis haec accidunt, uos remoramini diutius et alitis ad rei p. perniciem, retinetis, quoad potestis in ciuitate?' 