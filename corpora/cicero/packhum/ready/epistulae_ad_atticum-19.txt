post iu id .  mai .   60   ( § 1) cicero attico sal. cum <e> pompeiano me romam recepissem a. d.  iiii  id. mai. cincius noster eam mihi abs te epistulam reddidit quam tu id. febr. dederas. ei nunc epistulae litteris his respondebo.  ac primum tibi perspectum esse iudicium de te meum laetor; deinde te in iis rebus quae tibi asperius a nobis atque <adeo a> nostris et iniucundius actae uidebantur moderatissimum fuisse uehementissime gaudeo idque neque amoris mediocris et ingeni summi ac sapientiae iudico. qua de re cum ad me ita suauiter, diligenter, officiose, humaniter scripseris ut non modo te hortari amplius non debeam sed ne exspectare quidem abs te aut ab ullo homine tantum facilitatis ac mansuetudinis potuerim, nihil duco esse commodius quam de his rebus nihil iam amplius scribere. cum erimus congressi, tum, si quid res feret, coram inter nos conferemus.  quod ad me de re publica scribis, disputas tu quidem et amanter et prudenter, et a meis consiliis ratio tua non abhorret; nam neque de statu nobis nostrae dignitatis est recedendum neque sine nostris copiis intra alterius praesidia ueniendum et is de quo scribis nihil habet amplum, nihil excelsum, nihil non submissum atque populare. uerum tamen fuit ratio mihi fortasse ad tranquillitatem meorum temporum non inutilis sed mehercule rei publicae multo etiam utilior quam mihi, ciuium improborum impetus in me reprimi cum hominis amplissima  fortuna, auctoritate, gratia fluctuantem sententiam confirmassem et a spe malorum ad mearum rerum laudem conuertissem. quod si cum aliqua leuitate mihi faciendum fuisset, nullam rem tanti aestimassem; sed a me ita sunt acta omnia non ut ego illi adsentiens leuior sed ut ille me probans grauior uideretur. reliqua sic a me aguntur et agentur ut non committamus ut ea quae gessimus fortuito gessisse uideamur. meos bonos illos uiros quos significas et eam quam mihi dicis obtigisse Σπάρταν non modo numquam deseram sed, etiam si ego ab illa deserar, tamen in mea pristina sententia permanebo. illud tamen uelim existimes, me hanc uiam optimatem post catuli mortem nec praesidio ullo nec comitatu tenere. nam ut ait rhinton, ut opinor, 'οἱ μὲν παρ’ οὐδέν εἰσι, τοῖς δ’ οὐδὲν μέλει'. mihi uero ut inuideant piscinarii nostri aut scribam ad te alias aut in congressum nostrum reseruabo. a curia autem nulla me res diuellet, uel quod ita rectum est uel quod rebus meis maxime consentaneum uel quod a senatu quanti fiam minime me paenitet.  de sicyoniis, ut scripsi ad te antea, non multum spei est in senatu; nemo est enim iam qui queratur. qua re si id exspectas, longum est. alia uia, si qua potes, pugna. cum est actum, neque animaduersum est ad quos pertineret et raptim in eam sententiam pedarii cucurrerunt. inducendi senatus consulti maturitas nondum est, quod neque sunt qui querantur et multi, partim maleuolentia partim opinione aequitatis, delectantur.  metellus tuus est egregius consul; unum reprehendo, quod otium <e> gallia nuntiari non magno opere gaudet. cupit,  credo, triumphare. hoc uellem mediocrius, cetera egregia. auli filius uero ita se gerit ut eius consulatus non consulatus sit sed magni nostri ὑπώπιον.  de meis scriptis misi ad te graece perfectum consulatum meum. eum librum l. cossinio dedi. puto te latinis meis delectari, huic autem graeco graecum inuidere. alii si scripserint, mittemus ad te; sed, mihi crede, simul atque hoc nostrum legerunt, nescio quo pacto retardantur.  nunc ut ad rem meam redeam, l. papirius paetus, uir bonus amatorque noster, mihi libros eos quos ser. claudius reliquit, donauit. cum mihi per legem cinciam licere capere cincius amicus tuus diceret, libenter dixi me accepturum si attulisset. nunc si me amas, si te a me amari scis, enitere per amicos, clientis, hospites, libertos denique ac seruos tuos, ut scida ne qua depereat. nam et graecis iis libris quos suspicor et latinis quos scio illum reliquisse mihi uehementer opus est. ego autem cottidie magis quod mihi de forensi labore temporis datur in iis studiis conquiesco. per mihi, per, inquam, gratum feceris si in hoc tam diligens fueris quam soles in iis rebus quas me ualde uelle arbitraris, ipsiusque paeti tibi negotia commendo, de quibus tibi ille agit maximas gratias, et ut iam inuisas nos non solum rogo sed etiam suadeo.