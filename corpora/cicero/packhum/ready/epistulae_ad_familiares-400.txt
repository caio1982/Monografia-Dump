post .  parte oct .(?)   51  in castris m. cicero imp. s. d. c. cassio pro q. m. fabium quod mihi amicum tua commendatione das, nullum in eo facio quaestum. multi enim anni sunt cum ille in aere meo est et a me diligitur propter summam suam humanitatem et obseruantiam. sed tamen, quod <te> ab eo egregie diligi sensi, multo amicior ei sum factus. itaque, quamquam profecerunt litterae tuae, tamen aliquanto plus commendationis apud me habuit animus ipsius erga te mihi perspectus et cognitus. sed de fabio faciemus studiose quae rogas.  tu multis de causis uellem me conuenire potuisses: primum ut te, quem iam diu plurimi facio, tanto interuallo uiderem; deinde ut tibi, quod feci per litteras, possem praesens gratulari; tum ut quibus de rebus uellemus, tu tuis, ego meis, inter nos communicaremus; postremo ut amicitia nostra, quae summis officiis ab utroque culta est sed longis interuallis temporum interruptam consuetudinem habuit, confirmaretur uehementius. id quoniam non accidit, utemur bono litterarum et eadem fere absentes quae si coram essemus consequeremur. unus scilicet fructus qui in te uidendo est percipi litteris non potest, alter gratulationis est is quidem exilior quam si tibi te ipsum intuens gratularer, sed tamen et feci antea et facio nunc tibique cum pro rerum magnitudine quas gessisti tum pro opportunitate temporis gratulor, quod te de prouincia decedentem summa laus et summa gratia prouinciae prosecuta est.  tertium est ut id quod de nostris rebus coram communi cassemus inter nos confici<a>mus idem litteris: ego ceterarum rerum causa tibi romam properandum magno opere censeo. nam et ea quae reliqui tranquilla de te erant et hac tua recenti uictoria tanta clarum tuum aduentum fore intellego. sed si quae sunt onera tuorum, si tanta sunt ut ea sustinere possis, propera; nihil tibi erit lautius, nihil gloriosius. sin maiora, considera ne in alienissimum tempus cadat aduentus tuus. huius rei totum consilium tuum est; tu enim scis quid sustinere possis. si potes, laudabile atque populare est; sin plane non potes, absens hominum sermones facilius sustinebis.  de me autem idem tecum his ago litteris quod superioribus egi, ut omnis tuos neruos in eo contendas ne quid mihi ad hanc prouinciam, quam et senatus et populus annuam esse uoluit, temporis prorogetur. hoc a te ita contendo ut in eo fortunas meas positas putem. habes paulum nostrum nostri cupidissimum; est curio, est furnius. sic uelim enitare quasi in eo sint mihi omnia.  extremum illud est de iis quae proposueram, confirmatio nostrae amicitiae; de qua pluribus uerbis nihil opus est. tu puer me appetisti, ego autem semper ornamento te mihi fore duxi; fuisti etiam praesidio tristissimis meis temporibus. accessit post tuum discessum familiaritas mihi cum bruto tuo maxima. itaque in uestro ingenio et industria mihi plurimum et suauitatis et dignitatis constitutum puto. id tu ut tuo studio confirmes te uehementer rogo, litterasque ad me et continuo mittas et, cum romam ueneris, quam saepissime. 