med .  febr .(?)   50  laodiceae cicero s. d. appio pulchro pluribus uerbis ad te scribam cum plus oti nactus ero. haec scripsi subito, cum bruti pueri laodiceae me conuenissent et se romam properare dixissent. itaque nullas iis praeterquam ad te et ad brutum dedi litteras.  legati appiani mihi uolumen a te plenum querelae iniquissimae reddiderunt, quod eorum aedificationem litteris meis impedissem. eadem autem epistula petebas ut eos quam primum, ne in hiemem inciderent, ad facultatem aedificandi liberarem, et simul peracute querebare quod eos tributa exigere uetarem prius quam ego re cognita permisissem. genus enim quoddam fuisse impediendi, cum ego cognoscere non <possem> nisi cum ad hiemem me ex cilicia recepissem.  ad omnia accipe et cognosce aequitatem expostulationis tuae. primum, cum ad me aditum esset ab iis qui dicerent a se intolerabilia tributa exigi, quid habuit iniquitatis me scribere ne facerent ante quam ego rem causamque cognossem? non poteram, credo, ante hiemem; sic enim scribis. quasi uero ad cognoscendum ego ad illos, non illi ad me uenire debuerint! 'tam longe?' inquis. quid? cum dabas iis litteras per quas mecum agebas ne eos impedirem quo minus ante hiemem aedificarent, non eos ad me uenturos arbitrabare? tametsi id quidem fecerunt ridicule; quas enim litteras adferebant ut opus aestate facere possent, eas mihi post brumam reddiderunt. sed scito et multo pluris esse qui de tributis recusent quam qui exigi uelint et me tamen quod te uelle existimem esse facturum. de appianis hactenus.  a pausania, lentuli liberto, accenso meo, audiui cum diceret te secum esse questum quod tibi obuiam non prodis sem. scilicet contempsi te, nec potest fieri me quicquam superbius! cum puer tuus ad me secunda fere uigilia uenisset isque te ante lucem iconium mihi uenturum nuntiasset incertumque utra uia, cum essent duae, altera <a.> uarronem, tuum familiarissimum, altera q. leptam, praefectum fabrum meum, tibi obuiam misi. mandaui utrique eorum ut a te ad me recurrerent ut tibi obuiam prodire possem. currens lepta uenit mihique nuntiauit te iam castra praetergressum esse. confestim iconium ueni. cetera iam tibi nota sunt. an ego tibi obuiam non prodirem, primum ap. claudio, deinde imperatori, deinde more maiorum, deinde, quod caput est, amico, qui in isto genere multo etiam ambitiosius facere soleam quam honos meus et dignitas postulat? sed haec hactenus. illud idem pausania dicebat te dixisse: 'quidni? appius lentulo, lentulus ampio processit obuiam, cicero appio noluit.' quaeso, etiamne tu has ineptias, homo mea sententia summa prudentia, multa etiam doctrina, plurimo rerum usu, addo urbanitatem, quae est uirtus ut stoici rectissime putant? ullam appietatem aut lentulitatem ualere apud me plus quam ornamenta uirtutis existimas? cum ea consecutus nondum eram quae sunt hominum opinionibus amplissima, tamen ista uestra nomina numquam sum admiratus; uiros eos qui ea uobis reliquissent magnos arbitrabar. postea uero quam ita et cepi et gessi maxima imperia ut mihi nihil neque ad honorem neque ad gloriam acquirendum putarem, superiorem quidem numquam, sed parem uobis me speraui esse factum. nec mehercule aliter uidi existimare uel cn. pompeium, quem omnibus qui umquam fuerunt, uel p. lentulum, quem mihi ipsi antepono. tu si aliter existimas,  nihil errabis si paulo diligentius, ut quid sit εὐγένεια [quid sit nobilitas] intellegas, athenodorus, sandonis filius, quid de his rebus dicat attenderis.  sed ut ad rem redeam, me tibi non amicum modo uerum etiam amicissimum existimes uelim. profecto omnibus meis officiis efficiam ut ita esse uere possis iudicare. tu autem si id agis ut minus mea causa, dum ego absim, debere uidearis quam ego tua laborarim, libero te ista cura: 'πάρ’ ἔμοιγε καὶ ἄλλοι οἵ κέ με τιμήσουσι, μάλιστα δὲ μητίετα Ζεύς.' si autem natura es φιλαίτιος, illud non perficies, quo minus tua causa uelim; hoc adsequere ut, quam in partem tu accipias, minus laborem.  haec ad te scripsi liberius fretus conscientia offici mei beneuolentiaeque, quam a me certo iudicio susceptam, quoad tu uoles, conseruabo.