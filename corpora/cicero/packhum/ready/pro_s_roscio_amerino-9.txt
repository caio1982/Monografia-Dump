'nescio' inquit 'quae causa odi fuerit; fuisse odium intellego quia antea, cum duos filios haberet, illum alterum qui mortuus est secum omni tempore uolebat esse, hunc in praedia rustica relegarat.' quod erucio accidebat in mala nugatoriaque accusatione, idem mihi usu uenit in causa optima. ille quo modo crimen commenticium confirmaret non inueniebat, ego res tam leuis qua ratione infirmem ac  diluam reperire non possum. quid ais, eruci? tot praedia, tam pulchra, tam fructuosa sex. roscius filio suo relegationis ac supplici gratia colenda ac tuenda tradiderat? quid? hoc patres familiae qui liberos habent, praesertim homines illius ordinis ex municipiis rusticanis, nonne optatissimum sibi putant esse filios suos rei familiari maxime seruire et in praediis colendis operae plurimum studique consumere? an amandarat hunc sic ut esset in agro ac tantum modo aleretur ad uillam, ut commodis omnibus careret? quid? si constat hunc non modo colendis praediis praefuisse sed certis fundis patre uiuo frui solitum esse, tamenne haec a te uita eius rusticana relegatio atque amandatio appellabitur? uides, eruci, quantum distet argumentatio tua ab re ipsa atque <a> ueritate. quod consuetudine patres faciunt, id quasi nouum reprehendis; quod beniuolentia fit, id odio factum criminaris; quod honoris causa pater filio suo concessit, id eum supplici causa fecisse dicis. neque haec tu non intellegis, sed usque eo quid arguas non habes, ut non modo tibi contra nos dicendum putes uerum etiam contra rerum naturam contraque consuetudinem hominum contraque opiniones omnium.  at enim, cum duos filios haberet, alterum a se non dimittebat, alterum ruri esse patiebatur. quaeso, eruci, ut hoc in bonam partem accipias; non enim exprobrandi causa sed commonendi gratia dicam. si tibi fortuna non dedit ut patre certo nascerere ex quo intellegere posses qui animus patrius in liberos esset, at natura certe dedit ut humanitatis non parum haberes; eo accessit studium doctrinae ut ne a litteris quidem alienus esses. ecquid tandem tibi uidetur, ut ad fabulas ueniamus, senex ille caecilianus minoris facere  eutychum, filium rusticum, quam illum alterum, chaerestratum?—nam, ut opinor, hoc nomine est—alterum in urbe secum honoris causa habere, alterum rus supplici causa relegasse? 'quid ad istas ineptias abis?' inquies. quasi uero mihi difficile sit quamuis multos nominatim proferre, ne longius abeam, uel tribulis uel uicinos meos qui suos liberos quos plurimi faciunt agricolas adsiduos esse cupiunt. uerum homines notos sumere odiosum est, cum et illud incertum sit uelintne ei sese nominari, et nemo uobis magis notus futurus sit quam est hic eutychus, et certe ad rem nihil intersit utrum hunc ego comicum adulescentem an aliquem ex agro ueienti nominem. etenim haec conficta arbitror esse a poetis ut effictos nostros mores in alienis personis expressamque imaginem uitae cotidianae uideremus. age nunc, refer animum sis ad ueritatem et considera non modo in umbria atque in ea uicinitate sed in his ueteribus municipiis quae studia a patribus familias maxime laudentur; iam profecto te intelleges inopia criminum summam laudem sex. roscio uitio et culpae dedisse. ac non modo hoc patrum uoluntate liberi faciunt sed permultos et ego noui et, nisi me fallit animus, unus quisque uestrum qui et ipsi incensi sunt studio quod ad agrum colendum attinet, uitamque hanc rusticam, quam tu probro et crimini putas esse oportere, et honestissimam et suauissimam esse arbitrantur. quid censes hunc ipsum sex. roscium quo studio et qua intellegentia esse in rusticis rebus? ut ex his propinquis eius, hominibus honestissimis, audio, non tu in isto artificio accusatorio callidior es quam hic in suo. uerum, ut opinor,  quoniam ita chrysogono uidetur qui huic nullum praedium reliquit, et artificium obliuiscatur et studium deponat licebit. quod tametsi miserum et indignum est, feret tamen aequo animo, iudices, si per uos uitam et famam potest obtinere; hoc uero est quod ferri non potest, si et in hanc calamitatem uenit propter praediorum bonitatem et multitudinem et quod ea studiose coluit, id erit ei maxime fraudi, ut parum miseriae sit quod aliis coluit non sibi, nisi etiam quod omnino coluit crimini fuerit. 