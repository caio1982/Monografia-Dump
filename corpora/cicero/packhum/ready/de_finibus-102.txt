quae est igitur causa istarum angustiarum? gloriosa ostentatio in constituendo summo bono. cum enim, quod honestum sit, id solum bonum esse confirmatur, tollitur cura ualitudinis, diligentia rei familiaris, administratio rei publicae, ordo gerendorum  negotiorum, officia uitae, ipsum denique illud honestum, in quo uno uultis esse omnia, deserendum est. quae diligentissime contra aristonem dicuntur a chrysippo. ex ea difficultate illae 'fallaciloquae', ut ait accius, 'malitiae' natae sunt. quod enim sapientia, pedem ubi poneret, non habebat sublatis officiis omnibus, officia autem tollebantur dilectu omni et discrimine remoto, quae esse <non> poterant rebus omnibus sic exaequatis, ut inter eas nihil interesset, ex his angustiis ista euaserunt deteriora quam aristonis. illa tamen simplicia, uestra uersuta. roges enim aristonem, bonane ei uideantur haec: uacuitas doloris, diuitiae, ualitudo; neget. quid? quae contraria sunt his, malane? nihilo magis. zenonem roges; respondeat totidem uerbis. admirantes quaeramus ab utroque, quonam modo uitam agere possimus, si nihil interesse nostra putemus, ualeamus aegrine simus, uacemus an cruciemur dolore, frigus, famem propulsare possimus necne possimus. uiues, inquit aristo, magnifice atque praeclare, quod erit cumque uisum ages, numquam angere, numquam cupies, numquam timebis. quid zeno? portenta haec esse dicit, neque ea ratione ullo modo posse uiui; se dicere inter honestum et turpe nimium quantum, nescio quid inmensum, inter ceteras res nihil omnino interesse. idem adhuc; audi reliqua et risum contine, si potes: media illa, inquit, inter quae nihil interest, tamen eius modi sunt, ut eorum alia eligenda sint, alia reicienda, alia omnino neglegenda, hoc est, ut eorum alia uelis, alia nolis, alia non cures.—at modo dixeras nihil in istis rebus esse, quod interesset.—et nunc idem dico, inquiet, sed ad uirtutes et ad uitia nihil interesse.  —quis istud, quaeso, nesciebat? uerum audiamus.— ista, inquit, quae dixisti, ualere, locupletem esse, non dolere, bona non dico, sed dicam graece προηγμένα, latine autem producta—sed praeposita aut praecipua malo, sit tolerabilius et mollius—; illa autem, morbum, egestatem, dolorem, non appello mala, sed, si libet, reiectanea. itaque illa non dico me expetere, sed legere, nec optare, sed sumere, contraria autem non fugere, sed quasi secernere. quid ait aristoteles reliquique platonis alumni? se omnia, quae secundum naturam sint, bona appellare, quae autem contra, mala. 