m. cicero m. rutilio s. cum et mihi conscius essem quanti te facerem et tuam erga me beneuolentiam expertus essem, non dubitaui a te petere quod mihi petendum esset.  p. sestium quanti faciam ipse optime scio; quanti autem facere debeam et tu et omnes homines sciunt. is cum ex aliis te mei studiosissimum esse cognosset, petiuit a me ut ad te quam accuratissime scriberem de re c. albani senatoris, cuius ex f[am]ilia natus est l. sestius, optimus adulescens, filius p. sesti. hoc idcirco scripsi ut intellegeres non solum me pro p. sestio laborare debere sed sestium etiam pro albanio.  res autem est haec: a m. laberio c. albanius praedia in aestimationem accepit, quae praedia laberius emerat a caesare de bonis plotianis. ea si dicam non esse e re publica diuidi, docere te uidear, non rogare. sed tamen, cum caesar sullanas uenditiones et adsignationes ratas esse uelit quo firmiores existimentur suae, si ea praedia diuidentur quae ipse caesar uendidit, quae tandem in eius uenditionibus esse poterit auctoritas?  sed hoc quale sit tu pro tua prudentia considerabis. ego te plane rogo, atque ita ut maiore studio, iustiore de causa, magis ex animo rogare nihil possim, ut albanio parcas, praedia laberiana ne attingas. magna me adfeceris non modo laetitia sed etiam quodam modo gloria si p. sestius homini maxime necessario satis fecerit per me, ut ego illi uni plurimum debeo.  quod ut facias te uehementer etiam atque etiam rogo; maius mihi dare beneficium nullum potes. id mihi intelleges esse gratissimum.