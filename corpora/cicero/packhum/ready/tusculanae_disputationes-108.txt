duodequadraginta annos tyrannus syracusanorum fuit dionysius, cum quinque et uiginti natus annos dominatum occupauisset. qua pulchritudine urbem, quibus autem opibus praeditam seruitute oppressam tenuit ciuitatem! atqui de hoc homine a bonis auctoribus sic scriptum accepimus, summam fuisse eius in uictu temperantiam in rebusque gerundis uirum acrem et industrium, eundem tamen maleficum natura et  iniustum; ex quo omnibus bene ueritatem intuentibus uideri necesse est miserrimum. ea enim ipsa, quae concupierat, ne tum quidem, cum omnia se posse censebat, consequebatur. qui cum esset bonis parentibus atque honesto loco natus—etsi id quidem alius alio modo tradidit—abundaretque et aequalium familiaritatibus et consuetudine propinquorum, haberet etiam more graeciae quosdam adulescentis amore coniunctos, credebat eorum nemini, sed is quos ex familiis locupletium seruos delegerat, quibus nomen seruitutis ipse detraxerat, et quibusdam conuenis et feris barbaris corporis custodiam committebat. ita propter iniustam dominatus cupiditatem in carcerem quodam modo ipse se incluserat. quin etiam ne tonsori collum committeret, tondere filias suas docuit. ita sordido ancillarique artificio regiae uirgines ut tonstriculae tondebant barbam et capillum patris. et tamen ab is ipsis, cum iam essent adultae, ferrum remouit instituitque, ut candentibus iuglandium putaminibus barbam sibi et capillum adurerent. cumque duas uxores haberet, aristomachen ciuem suam, doridem autem locrensem, sic noctu ad eas uentitabat, ut omnia specularetur et perscrutaretur ante. et cum fossam latam cubiculari lecto circumdedisset eiusque fossae transitum ponticulo ligneo coniunxisset, eum ipsum, cum forem cubiculi clauserat, detorquebat. idemque cum in com munibus suggestis consistere non auderet, contionari ex turri alta solebat. atque is cum pila ludere uellet —studiose enim id factitabat—tunicamque poneret, adulescentulo, quem amabat, tradidisse gladium dicitur. hic cum quidam familiaris iocans dixisset: 'huic quidem certe uitam tuam committis' adrisissetque adulescens, utrumque iussit interfici, alterum, quia uiam demonstrauisset interimendi sui, alterum, quia dictum id risu adprobauisset. atque eo facto sic doluit, nihil ut tulerit grauius in uita; quem enim uehementer amarat, occiderat. sic distrahuntur in contrarias partis impotentium cupiditates. cum huic obsecutus sis, illi est repugnandum. quamquam hic quidem tyrannus ipse iudicauit, quam esset beatus. nam cum quidam ex eius adsentatoribus, damocles, commemoraret in sermone copias eius, opes, maiestatem dominatus, rerum abundantiam, magnificentiam aedium regiarum negaretque umquam beatiorem quemquam fuisse, 'uisne igitur' inquit, 'o damocle, quoniam te haec uita delectat, ipse eam degustare et fortunam experiri meam?' cum se ille cupere dixisset, conlocari iussit hominem in aureo lecto strato pulcherrimo textili stragulo, magnificis operibus picto, abacosque compluris ornauit argento auroque caelato. tum ad mensam eximia forma pueros delectos iussit consistere eosque nutum illius intuentis diligenter ministrare. aderant unguenta coronae, incendebantur odores, mensae conquisitissimis epulis extruebantur. fortunatus sibi damocles uidebatur. in hoc medio apparatu fulgentem gladium e lacunari saeta equina aptum demitti  iussit, ut impenderet illius beati ceruicibus. itaque nec pulchros illos ministratores aspiciebat nec plenum artis argentum nec manum porrigebat in mensam; iam ipsae defluebant coronae; denique exorauit tyrannum, ut abire liceret, quod iam beatus nollet esse. satisne uidetur declarasse dionysius nihil esse ei beatum, cui semper aliqui terror impendeat? atque ei ne integrum quidem erat, ut ad iustitiam remigraret, ciuibus libertatem et iura redderet; is enim se adulescens inprouida aetate inretierat erratis eaque commiserat, ut saluus esse non posset, si sanus esse coepisset. quantopere uero amicitias desideraret, quarum infidelitatem extimescebat, declarauit in pythagoriis duobus illis, quorum cum alterum uadem mortis accepisset, alter, ut uadem suum liberaret, praesto fuisset ad horam mortis destinatam, 'utinam ego' inquit 'tertius uobis amicus adscriberer!' quam huic erat miserum carere consuetudine amicorum, societate uictus, sermone omnino familiari, homini praesertim docto a puero et artibus ingenuis erudito, musicorum uero perstudioso; poëtam etiam tragicum—quam bonum, nihil ad rem; in hoc enim genere nescio quo pacto magis quam in aliis suum cuique pulchrum est; adhuc neminem cognoui poëtam (et mihi fuit cum aquinio amicitia), qui sibi non optumus uideretur; sic se res habet: te tua, me delectant mea—sed ut ad dionysium redeamus: omni cultu et uictu humano carebat; uiue bat cum fugitiuis, cum facinerosis, cum barbaris; neminem, qui aut libertate dignus esset aut uellet omnino liber esse, sibi amicum arbitrabatur. 