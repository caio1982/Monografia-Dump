decumas agri leontini magno dicis te uendidisse. ostendi iam illud initio, non existimandum magno uendidisse eum qui uerbo decumas uendiderit, re et condicione et lege et edicto et licentia decumanorum decumas aratoribus nullas reliquas fecerit. etiam illud ostendi, uendidisse alios magno decumas agri leontini ceterorumque agrorum, et lege hieronica uendidisse et pluris etiam quam te uendidisse, nec aratorem quemquam esse questum; nec enim fuit quod quisquam queri posset, cum lege aequissime scripta uenderent, neque illud umquam aratoris interfuit, quanti decumae uenirent. non enim ita est ut, si magno uenierint, plus arator debeat, si paruo, minus; ut frumenta nata sunt, ita decumae ueneunt; aratoris autem interest ita se frumenta habere ut decumae quam plurimo uenire possint; dum arator ne plus decuma det, expedit ei decumam esse quam maximam. uerum hoc, ut opinor, esse uis caput defensionis tuae, magno te decumas uendidisse, atque aliorum quidem agrorum pro portione magno decumas uendidisse, agri uero leontini, qui plurimum efficit, tritici mod.  ccxui . si doceo pluris aliquanto potuisse te uendere, neque iis uoluisse addicere qui contra apronium licerentur, et apronio multo minoris quam aliis potueris uendere tradidisse,— si hoc doceo, poteritne te ipse alba, tuus antiquissimus non solum amicus uerum etiam amator, absoluere?  dico equitem romanum, hominem in primis honestum, q. minucium, cum sui similibus ad decumas agri leontini tritici mod. non mille non duo nec tria milia, sed ad unas  unius agri decumas tritici modium triginta uoluisse addere: ei potestatem emendi non esse factam, ne res abiret ab apronio. negare hoc, nisi forte negare omnia constituisti, nullo modo potes; palam res gesta est maximo conuentu syracusis; testis est tota prouincia, propterea quod undique ad emendas decumas solent eo conuenire. quod siue fateris siue conuinceris, quot et quam manifestis in rebus teneare non uides? primum tuam rem illam et praedam fuisse; nam ni ita esset, cur tu apronium malebas, quem omnes tuum procuratorem esse in decumis, tuum negotium agere loquebantur, quam minucium decumas agri leontini sumere? deinde immensum atque infinitum lucrum esse factum; nam si  xxx  tu commotus non esses, certe hoc idem lucri minucius apronio libenter dedisset, si ille accipere uoluisset. quantam igitur illi spem praedae propositam arbitramur fuisse qui tantum praesens lucrum nulla opera insumpta contempserit atque despexerit? deinde ipse minucius numquam tanti habere uoluisset, si decumas tu lege hieronica uenderes; sed quia tuis nouis edictis et iniquissimis institutis plus aliquanto se quam decumas ablaturum uidebat, idcirco longius progressus est. at apronio semper plus etiam multo abs te permissum est quam quod edixeras. quantum igitur quaestum putamus factum esse per eum cui quiduis licitum sit, cum tantum lucri uoluerit addere is cui, si decumas emisset, idem non liceret? postremo illa quidem certe tibi praecisa defensio est, in qua tu semper omnia tua furta atque flagitia latere posse arbitratus es, magno te decumas uendidisse, plebi romanae consuluisse, annonae prospexisse. non potest hoc dicere is qui negare non potest se unius agri decumas  xxx  milibus modium  minoris quam potuerit uendidisse; ut etiamsi tibi hoc concedam, minucio ideo te non tradidisse quod iam addixisses apronio (aiunt enim te ita dictitare, quod ego exspecto cupioque te illud defendere)—uerum ut ita sit, tamen non potes hoc quasi praeclarum aliquid praedicare, magno te decumas uendidisse, cum fuisse fateare qui multo pluris uoluerit emere. 