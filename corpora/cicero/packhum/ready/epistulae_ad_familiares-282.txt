ex .  iun .  uel in .  quint .   51  athenis m. cicero s. d. c. memmio etsi non satis mihi constiterat cum aliquane animi mei molestia an potius libenter te athenis uisurus essem, quod iniuria quam accepisti dolore me adficeret, sapientia tua qua fers iniuriam laetitia, tamen uidisse te mallem; nam quod est molestiae non sane multo leuius est cum te non uideo, quod esse potuit uoluptatis certe, si uidissem te, plus fuisset. itaque non dubitabo dare operam ut te uideam, cum id satis commode facere potero. interea quod per litteras et agi tecum et, ut arbitror, confici potest, agam nunc, ac te illud primum rogabo, ne quid inuitus mea causa facias, sed id quod mea intelleges multum, tua nullam in partem interesse ita mihi des si tibi ut id libenter facias ante persuaseris.  cum patrone epicurio mihi omnia sunt, nisi quod in philosophia uehementer ab eo dissentio. sed et initio romae, cum te quoque et tuos omnis obseruabat, me coluit in primis et nuper, cum ea quae uoluit de suis commodis et praemiis consecutus est, me habuit suorum defensorum et amicorum fere principem et iam a phaedro, qui nobis cum pueri essemus, ante quam philonem cognouimus, ualde ut philosophus, postea tamen ut uir bonus et suauis et officiosus probabatur, traditus mihi commendatusque est.  is igitur patro cum ad me romam litteras misisset, uti te sibi placarem peteremque ut nescio quid illud epicuri  parietinarum sibi concederes, nihil scripsi ad te ob eam rem quod aedificationis tuae consilium commendatione mea nolebam impediri. idem, ut ueni athenas, cum idem ut ad te scriberem rogasset, ob eam causam impetrauit quod te abiecisse illam aedificationem constabat inter omnis amicos tuos. quod si ita est et si iam tua plane nihil interest, uelim, si qua offensiuncula facta est animi tui peruersitate aliquorum (noui enim gentem illam), des te ad lenitatem uel propter summam <tuam> humanitatem uel etiam honoris mei causa. equidem, si quid ipse sentiam quaeris, nec cur ille tanto opere contendat uideo nec cur tu repugnes, nisi tamen multo minus tibi concedi potest quam illi laborare sine causa. quamquam patronis et orationem et causam tibi cognitam esse certo scio; honorem, officium, testamentorum ius, epicuri auctoritatem, phaedri obtestationem, sedem, domicilium, uestigia summorum hominum sibi tuenda esse dicit. totam hominis uitam rationemque quam sequitur in philosophia derideamus licet si hanc eius contentionem uolumus reprehendere. sed mehercules, quoniam illi ceterisque quos illa delectant non ualde inimici sumus, nescio an ignoscendum sit huic si tanto opere laborat; in quo etiam si peccat, magis ineptiis quam improbitate peccat.  sed ne plura (dicendum enim aliquando est), pomponium atticum sic amo ut alterum fratrem. nihil est illo mihi nec carius nec iucundius. is (non quo sit ex istis; est enim omni liberali doctrina politissimus, sed ualde diligit patronem, ualde phaedrum amauit) sic a me hoc contendit, homo minime ambitiosus, minime in rogando molestus, ut nihil umquam magis, nec dubitat quin ego a te nutu hoc consequi possem etiam si aedificaturus esses. nunc uero, si audierit te aedificationem deposuisse neque tamen me a te impetrasse,  non te in me illiberalem sed me in se neglegentem putabit. quam ob rem peto a te ut scribas ad tuos posse tua uoluntate decretum illud areopagitarum, quem ὑπομνηματισμὸν illi uocant, tolli.  sed redeo ad prima. prius uelim tibi persuadeas ut hoc mea causa libenter facias quam ut facias. sic tamen habeto, si feceris quod rogo, fore mihi gratissimum.  uale.