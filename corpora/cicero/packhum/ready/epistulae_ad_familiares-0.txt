epistulae ad familiares id .  ian .   56  romae m. cicero s. d. p. lentulo pro cos. ego omni officio ac potius pietate erga te ceteris satis facio omnibus, mihi ipse numquam satis facio. tanta enim magnitudo est tuorum erga me meritorum ut, quoniam tu nisi perfecta re de me non conquiesti, ego quia non idem in tua causa efficio uitam mihi esse acerbam putem. in causa haec sunt: hammonius, regis legatus, aperte pecunia nos oppugnat. res agitur per eosdem creditores per quos, cum tu aderas, agebatur. regis causa si qui sunt qui uelint, qui pauci sunt, omnes rem ad pompeium deferri uolunt. senatus religionis calumniam non religione sed maleuolentia et illius regiae largitionis inuidia comprobat. pompeium et hortari  et orare et iam liberius accusare et monere ut magnam infamiam fugiat non desistimus. sed plane nec precibus nostris nec admonitionibus relinquit locum. nam cum in sermone cottidiano tum in senatu palam sic egit causam tuam ut neque eloquentia maiore quisquam nec grauitate nec studio nec contentione agere potuerit, cum summa testificatione tuorum in se officiorum et amoris erga te sui. marcellinum tibi esse iratum sc<rib>is; is hac regia causa excepta ceteris in rebus se acerrimum tui defensorem fore ostendit. quod dat, accipimus; quod instituit referre de religione et saepe iam rettulit, ab eo deduci non potest.  res ante idus acta sic est (nam haec idibus mane scripsi): hortensi et mea et luculli sententia cedit religioni de exercitu; teneri enim res aliter non potest. sed ex illo senatus consulto quod te referente factum est tibi decernit ut regem reducas, quod commodo rei <publicae> facere possis, ut exercitum religio tollat, te auctorem senatus retineat. crassus tris legatos decernit nec excludit pompeium; censet enim etiam ex iis qui cum imperio sint. bibulus tris legatos ex iis qui priuati sint. huic adsentiuntur reliqui consulares praeter seruilium, qui omnino reduci negat oportere, et uolcacium, qui lupo referente pompeio decernit, et afranium, qui adsentitur uolcacio. quae res auget suspicionem pompei uoluntatis; nam <anim>aduertebatur pompei familiaris adsentiri uolcacio. laboratur uehementer; inclinata res est. libonis et hypsaei non obscura concursatio et contentio omniumque pompei familiarium studium in eam opinionem rem adduxerunt ut pompeius cupere uideatur; cui qui nolunt, idem tibi, quod eum ornasti, non sunt amici.   nos in causa auctoritatem eo minorem habemus quod tibi debemus, gratiam autem nostram exstinguit hominum suspicio, quod pompeio se gratificari putant. ut in rebus multo ante quam profectus es ab ipso rege et ab intimis ac domesticis pompei clam exulceratis, deinde palam a consularibus exagitatis et in summam inuidiam adductis, ita uersamur. nostram fidem omnes, amorem tu absens, praesentes tui, cognoscent. si esset in iis fides in quibus summa esse debebat, non laboraremus.