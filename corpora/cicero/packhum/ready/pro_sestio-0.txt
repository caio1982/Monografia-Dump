pro p. sestio oratio  si quis antea, iudices, mirabatur quid esset quod, pro tantis opibus rei publicae tantaque dignitate imperi, nequaquam satis multi ciues forti et magno animo inuenirentur qui auderent se et salutem suam in discrimen offerre pro statu ciuitatis et pro communi libertate, ex hoc tempore miretur potius si quem bonum et fortem ciuem uiderit, quam si quem aut timidum aut sibi potius quam rei publicae consulentem. nam ut omittatis de unius cuiusque casu cogitando recordari, uno aspectu intueri potestis eos qui cum senatu, cum bonis omnibus, rem publicam adflictam excitarint et latrocinio domestico liberarint, maestos sordidatos reos, de capite, de fama, de ciuitate, de fortunis, de liberis dimicantis; eos autem qui omnia diuina et humana uiolarint uexarint perturbarint euerterint, non solum alacris laetosque uolitare, sed etiam fortissimis atque optimis ciuibus periculum moliri, de se nihil timere. in quo cum multa sunt indigna, tum nihil minus est ferendum quam quod iam non per latrones suos, non per homines egestate et scelere perditos, sed per uos nobis, per optimos uiros optimis ciuibus periculum inferre conantur, et quos lapidibus, quos ferro, quos facibus, quos ui manu copiis delere non potuerunt, hos uestra auctoritate, uestra religione, uestris sententiis se oppressuros arbitrantur. ego autem, iudices, qua uoce mihi in agendis gratiis commemorandoque eorum qui de me optime meriti  sunt beneficio esse utendum putabam, ea nunc uti cogor in eorum periculis depellendis, <ut> iis potissimum uox haec seruiat quorum opera et mihi et uobis et populo romano restituta est. 