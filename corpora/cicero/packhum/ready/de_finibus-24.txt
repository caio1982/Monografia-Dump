tum ille ridens: hoc uero, inquit, optimum, ut is, qui finem rerum expetendarum uoluptatem esse dicat, id extremum, id ultimum bonorum, id ipsum quid et quale sit, nesciat!  atqui, inquam, aut epicurus quid sit uoluptas aut omnes mortales, qui ubique sunt, nesciunt.  quonam, inquit, modo?  quia uoluptatem hanc esse sentiunt omnes, quam sensus accipiens mouetur et iucunditate quadam perfunditur.  quid ergo? istam uoluptatem, inquit, epicurus ignorat?  non semper, inquam; nam interdum nimis etiam nouit, quippe qui testificetur ne intellegere quidem se  posse ubi sit aut quod sit ullum bonum praeter illud, quod cibo et potione et aurium delectatione et obscena uoluptate capiatur. an haec ab eo non dicuntur?  quasi uero me pudeat, inquit, istorum, aut non possim quem ad modum ea dicantur ostendere!  ego uero non dubito, inquam, quin facile possis, nec est quod te pudeat sapienti adsentiri, qui se unus, quod sciam, sapientem profiteri sit ausus. nam metrodorum non puto ipsum professum, sed, cum appellaretur ab epicuro, repudiare tantum beneficium noluisse; septem autem illi non suo, sed populorum suffragio omnium nominati sunt. uerum hoc loco sumo uerbis his eandem certe uim uoluptatis epicurum nosse quam ceteros. omnes enim iucundum motum, quo sensus hilaretur. graece ἡδονήν, latine uoluptatem uocant. 