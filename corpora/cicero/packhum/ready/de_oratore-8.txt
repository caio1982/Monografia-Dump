'ego uero' inquit 'istis obsequi studeo neque grauabor breuiter meo more, quid quaque de re sentiam, dicere. ac primum illud—quoniam auctoritatem tuam neglegere, scaeuola, fas mihi non esse puto—respondeo, mihi dicendi aut nullam artem aut pertenuem uideri, sed omnem esse contentionem inter homines doctos in uerbi controuersia positam. nam si ars ita definitur, ut paulo ante exposuit antonius, ex rebus penitus perspectis planeque cognitis atque ab opinionis arbitrio seiunctis scientiaque comprehensis, non mihi uidetur ars oratoris esse ulla; sunt enim uaria et ad uulgarem popularemque sensum accommodata omnia genera huius forensis nostrae dictionis. sin autem ea, quae obseruata sunt in usu ac tractatione dicendi, haec ab hominibus callidis ac peritis animaduersa ac notata, uerbis definita, generibus inlustrata, partibus distributa sunt—id quod uideo potuisse fieri—, non intellego, quam ob rem non, si minus illa subtili definitione, at hac uulgari opinione ars esse uideatur. sed siue est ars siue artis quaedam similitudo, non est ea quidem neglegenda; uerum intellegendum est alia quaedam ad consequendam eloquentiam esse maiora.' tum antonius uehementer se adsentiri crasso dixit, quod  neque ita amplecteretur artem, ut ei solerent, qui omnem uim dicendi in arte ponerent, neque rursus eam totam, sicut plerique philosophi facerent, repudiaret. 'sed existimo' inquit 'gratum te his, crasse, facturum, si ista exposueris quae putas ad dicendum plus quam ipsam artem posse prodesse.' 'dicam equidem, quoniam institui, petamque a uobis,' inquit 'ne has meas ineptias efferatis; quamquam moderabor ipse, ne ut quidam magister atque artifex, sed quasi unus ex togatorum numero atque ex forensi usu homo mediocris neque omnino rudis uidear non ipse a me aliquid promisisse, sed fortuito in sermonem uestrum incidisse. equidem cum peterem magistratum, solebam in prensando dimittere a me scaeuolam, cum ita ei dicerem, me uelle esse ineptum, id erat, petere blandius, quod, nisi inepte fieret, bene non posset fieri;—hunc autem esse unum hominem ex omnibus, quo praesente ego ineptum esse me minime uellem—quem quidem nunc mearum ineptiarum testem et spectatorem fortuna constituit: nam quid est ineptius quam de dicendo dicere, cum ipsum dicere numquam sit non ineptum, nisi cum est necessarium?' 'perge uero,' inquit 'crasse,' mucius; 'istam enim culpam, quam uereris, ego praestabo.' 'sic igitur' inquit 'sentio,' crassus 'naturam primum atque ingenium ad dicendum uim adferre maximam; neque uero istis, de quibus paulo ante dixit antonius, scriptoribus artis rationem dicendi et uiam, sed naturam defuisse; nam et animi atque ingeni celeres quidam motus esse debent, qui et ad excogitandum acuti et ad explicandum ornandumque sint uberes et ad memoriam firmi atque diuturni; et si quis est qui haec putet arte accipi posse,—quod falsum est; praeclare enim res se habeat, si haec accendi aut commoueri arte possint; inseri quidem et donari ab arte non possunt; omnia sunt enim illa dona naturae—quid de illis dicam, quae certe cum  ipso homine nascuntur, linguae solutio, uocis sonus, latera, uires, conformatio quaedam et figura totius oris et corporis? neque enim haec ita dico, ut ars aliquos limare non possit —neque enim ignoro, et quae bona sint, fieri meliora posse doctrina, et, quae non optima, aliquo modo acui tamen et corrigi posse—, sed sunt quidam aut ita lingua haesitantes aut ita uoce absoni aut ita uultu motuque corporis uasti atque agrestes, ut, etiam si ingeniis atque arte ualeant, tamen in oratorum numerum uenire non possint; sunt autem quidam ita in eisdem rebus habiles, ita naturae muneribus ornati, ut non nati, sed ab aliquo deo ficti esse uideantur. magnum quoddam est onus atque munus suscipere atque profiteri se esse, omnibus silentibus, unum maximis de rebus magno in conuentu hominum audiendum; adest enim fere nemo, quin acutius atque acrius uitia in dicente quam recta uideat; ita quicquid est, in quo offenditur, id etiam illa, quae laudanda sunt, obruit. neque haec in eam sententiam disputo, ut homines adulescentis, si quid naturale forte non habeant, omnino a dicendi studio deterream: quis enim non uidet c. coelio, aequali meo, magno honori fuisse, homini nouo, illam ipsam, quamcumque adsequi potuerat, in dicendo mediocritatem? quis uestrum aequalem, q. uarium, uastum hominem atque foedum, non intellegit illa ipsa facultate, quamcumque habuit, magnam esse in ciuitate gratiam consecutum? sed quia de oratore quaerimus, fingendus est nobis oratione nostra detractis omnibus uitiis orator atque omni laude cumulatus. neque enim, si multitudo litium, si uarietas causarum, si haec turba et barbaria forensis dat locum uel uitiosissimis oratoribus, idcirco nos hoc, quod quaerimus, omittemus. itaque in eis artibus, in quibus non utilitas quaeritur necessaria, sed animi libera  quaedam oblectatio, quam diligenter et quam prope fastidiose iudicamus! nullae enim lites neque controuersiae sunt, quae cogant homines sicut in foro non bonos oratores, item in theatro actores malos perpeti. est igitur oratori diligenter prouidendum, non uti eis satis faciat, quibus necesse est, sed ut eis admirabilis esse uideatur, quibus libere liceat iudicare; ac, si quaeritis, plane quid sentiam enuntiabo apud homines familiarissimos, quod adhuc semper tacui et tacendum putaui: mihi etiam qui optime dicunt quique id facillime atque ornatissime facere possunt, tamen, nisi timide ad dicendum accedunt et in ordienda oratione perturbantur, paene impudentes uidentur,—tametsi id accidere non potest; ut enim quisque optime dicit, ita maxime dicendi difficultatem uariosque euentus orationis exspectationemque hominum pertimescit;—qui uero nihil potest dignum re, dignum nomine oratoris, dignum hominum auribus efficere atque edere, is mihi, etiam si commouetur in dicendo, tamen impudens uidetur; non enim pudendo, sed non faciendo id, quod non decet, impudentiae nomen effugere debemus; quem uero non pudet,—id quod in plerisque uideo—hunc ego non reprehensione solum, sed etiam poena dignum puto. equidem et in uobis animum aduertere soleo et in me ipso saepissime experior, ut et exalbescam in principiis dicendi et tota mente atque artubus omnibus contremiscam; adulescentulus uero sic initio accusationis exanimatus sum, ut hoc summum beneficium q. maximo debuerim, quod continuo consilium dimiserit, simul ac me fractum ac debilitatum metu uiderit.' hic omnes adsensi significare inter sese et conloqui coeperunt; fuit enim mirificus quidam in crasso pudor, qui tamen non modo non obesset eius orationi, sed etiam probitatis commendatione prodesset. tum antonius 'saepe, ut dicis,'  inquit 'animaduerti, crasse, et te et ceteros summos oratores, quamquam tibi par mea sententia nemo umquam fuit, in dicendi exordio permoueri; cuius quidem rei cum causam quaererem, quidnam esset cur, ut in quoque oratore plurimum esset, ita maxime is pertimesceret, has causas inueniebam duas: unam, quod intellegerent ei, quos usus ac natura docuisset, non numquam summis oratoribus non satis ex sententia euentum dicendi procedere; ita non iniuria, quotienscumque dicerent, id, quod aliquando posset accidere, ne illo ipso <tempore> accideret, timere; altera est haec, de qua queri saepe soleo; quod ceterarum homines artium spectati et probati, si quando aliquid minus bene fecerunt quam solent, aut noluisse aut ualetudine impediti non potuisse consequi id, quod scirent, putantur: "noluit" inquiunt "hodie agere roscius," aut "crudior fuit"; oratoris peccatum, si quod est animaduersum, stultitiae peccatum uidetur; stultitia autem excusationem non habet, quia nemo uidetur, aut quia crudus fuerit aut quod ita maluerit, stultus fuisse; quo etiam grauius iudicium in dicendo subimus: quotiens enim dicimus, totiens de nobis iudicatur, et, qui semel in gestu peccauit, non continuo existimatur nescire gestum, cuius autem in dicendo quid reprehensum est, aut aeterna in eo aut certe diuturna ualet opinio tarditatis. illud uero, quod a te dictum est, esse permulta, quae orator a natura nisi haberet, non multum a magistro adiuuaretur, ualde tibi adsentior inque eo uel maxime probaui summum illum doctorem, alabandensem apollonium, qui cum mercede doceret, tamen non patiebatur eos, quos iudicabat non posse oratores euadere, operam apud sese perdere, dimittebatque et ad quam quemque artem putabat esse aptum, ad eam impellere  atque hortari solebat. satis est enim in ceteris artificiis percipiendis tantum modo similem esse hominis et id, quod tradatur uel etiam inculcetur, si qui forte sit tardior, posse percipere animo et memoria custodire; non quaeritur mobilitas linguae, non celeritas uerborum, non denique ea, quae nobis non possumus fingere, facies, uultus, sonus: in oratore autem acumen dialecticorum, sententiae philosophorum, uerba prope poetarum, memoria iuris consultorum, uox tragoedorum, gestus paene summorum actorum est requirendus; quam ob rem nihil in hominum genere rarius perfecto oratore inueniri potest; quae enim, singularum rerum artifices singula si mediocriter adepti sunt, probantur, ea nisi omnia sunt in oratore summa, probari non possunt.' tum crassus 'atqui uide' inquit 'in artificio perquam tenui et leui quanto plus adhibeatur diligentiae, quam in hac re, quam constat esse maximam: saepe enim soleo audire roscium, cum ita dicat, se adhuc reperire discipulum, quem quidem probaret, potuisse neminem, non quo non essent quidam probabiles, sed quia, si aliquid modo esset uiti, id ferre ipse non posset; nihil est enim tam insigne nec tam ad diuturnitatem memoriae stabile quam id, in quo aliquid offenderis. itaque ut ad hanc similitudinem huius histrionis oratoriam laudem dirigamus, uidetisne quam nihil ab eo nisi perfecte, nihil nisi cum summa uenustate fiat, nisi ita, ut deceat et uti omnis moueat atque delectet? itaque hoc iam diu est consecutus, ut, in quo quisque artificio excelleret, is in suo genere roscius diceretur. hanc ego absolutionem perfectionemque in oratore desiderans, a qua ipse longe absum, facio impudenter; mihi enim uolo ignosci, ceteris ipse non ignosco; nam qui non potest, qui uitiose facit, quem denique non decet, hunc, ut apollonius iubebat,  ad id, quod facere possit, detrudendum puto.' 'num tu igitur' inquit sulpicius 'me aut hunc cottam ius ciuile aut rem militarem iubes discere? nam quis ad ista summa atque in omni genere perfecta potest peruenire?' tum ille 'ego uero,' inquit 'quod in uobis egregiam quandam ac praeclaram indolem ad dicendum esse cognoui, idcirco haec exposui omnia; nec magis ad eos deterrendos, qui non possent, quam ad uos, qui possetis, exacuendos accommodaui orationem meam; et quamquam in utroque uestrum summum esse ingenium studiumque perspexi, tamen haec, quae sunt in specie posita, de quibus plura fortasse dixi, quam solent graeci dicere, in te, sulpici, diuina sunt; ego enim neminem nec motu corporis neque ipso habitu atque forma aptiorem nec uoce pleniorem aut suauiorem mihi uideor audisse; quae quibus a natura minora data sunt, tamen illud adsequi possunt, ut eis, quae habent, modice et scienter utantur et ut ne dedeceat. id enim est maxime uitandum et de hoc uno minime est facile praecipere non mihi modo, qui sicut unus paterfamilias his de rebus loquor, sed etiam ipsi illi roscio, quem saepe audio dicere caput esse artis decere, quod tamen unum id esse, quod tradi arte non possit. sed, si placet, sermonem alio transferamus et nostro more aliquando, non rhetorico, loquamur.' 'minime uero,' inquit cotta; 'nunc enim te iam exoremus necesse est, quoniam retines nos in hoc studio nec ad aliam dimittis artem, ut nobis explices, quicquid est istud, quod tu in dicendo potes;—neque enim sumus nimis auidi; ista tua mediocri eloquentia contenti sumus—idque ex te quaerimus, (ut ne plus nos adsequamur, quam quantulum tu in dicendo adsecutus es), quoniam, quae a natura expetenda sunt, ea dicis non nimis deesse nobis, quid praeterea esse adsumendum putes?' tum crassus adridens 'quid censes,' inquit 'cotta, nisi studium et ardorem quendam amoris? sine quo  cum in uita nihil quisquam egregium, tum certe hoc, quod tu expetis, nemo umquam adsequetur. neque uero uos ad eam rem uideo esse cohortandos, quos, cum mihi quoque sitis molesti, nimis etiam flagrare intellego cupiditate. sed profecto studia nihil prosunt perueniendi aliquo, nisi illud, quod eo, quo intendas, ferat deducatque, cognoris. qua re quoniam mihi leuius quoddam onus imponitis neque ex me de oratoris arte, sed de hac mea, quantulacumque est, facultate quaeritis, exponam uobis non quandam aut perreconditam aut ualde difficilem aut magnificam aut grauem rationem consuetudinis meae, qua quondam solitus sum uti, cum mihi in isto studio uersari adulescenti licebat.' tum sulpicius 'o diem, cotta, nobis' inquit 'optatum! quod enim neque precibus umquam nec insidiando nec speculando adsequi potui, ut, quid crassus ageret meditandi aut dicendi causa, non modo uidere mihi, sed ex eius scriptore et lectore diphilo suspicari liceret, id spero nos esse adeptos omniaque iam ex ipso, quae diu cupimus, cognituros.' 