sint igitur  x uiri neque ueris comitiis, hoc est, populi suffragiis, neque illis ad speciem atque ad usurpationem uetustatis per  xxx  lictores auspiciorum causa adumbratis constituti. uidete nunc eos qui a uobis nihil potestatis acceperint quanto maioribus ornamentis adficiat quam omnes nos adfecti sumus quibus uos amplissimas potestates dedistis. iubet auspicia coloniarum deducendarum causa x uiros habere pullarios<que>, ' eodem iure ,' inquit, ' quo habuerunt iiiuiri lege sempronia .' audes etiam, rulle, mentionem facere legis semproniae, nec te ea lex ipsa commonet  iii uiros illos  xxxu  tribuum suffragio creatos esse? et cum tu a ti. gracchi aequitate ac pudore longissime remotus sis, id quod dissimillima ratione factum sit eodem iure putas esse oportere? dat praeterea potestatem uerbo praetoriam, re uera regiam; definit in quinquennium, facit sempiternam; tantis enim confirmat opibus et copiis ut inuitis eripi nullo modo possit. deinde ornat apparitoribus, scribis, librariis, praeconibus, architectis, praeterea mulis, tabernaculis, centunculis, supellectili; sumptum haurit ex aerario, suppeditat a sociis; finitores ex equestri loco ducentos, uicenos singulorum stipatores corporis constituit, eosdem ministros et satellites potestatis.  formam adhuc habetis, quirites, et speciem ipsam tyrannorum; insignia uidetis potestatis, nondum ipsam potestatem. dixerit enim fortasse quispiam: 'quid me ista laedunt,  scriba, lictor, praeco, pullarius?' omnia sunt haec huius modi, quirites, ut, ea qui habeat sine uestris suffragiis, aut rex non ferendus aut priuatus furiosus esse uideatur. perspicite quanta potestas permittatur; non priuatorum insaniam, sed intolerantiam regum esse dicetis. primum permittitur infinita potestas innumerabilis pecuniae conficiendae uestris uectigalibus non fruendis, sed alienandis; deinde orbis terrarum gentiumque omnium datur cognitio sine consilio, poena sine prouocatione, animaduersio sine auxilio. iudicare per quinquennium uel de consulibus uel de ipsis tribunis plebis poterunt; de illis interea nemo iudicabit; magistratus eis petere licebit, causam dicere non licebit; emere agros a quibus uolent et quos uolent quam uolent magno poterunt; colonias deducere nouas, renouare ueteres, totam italiam suis coloniis ut complere liceat permittitur; omnis prouincias obeundi, liberos populos agris multandi, regnorum uendendorum summa potestas datur; cum uelint, romae esse, cum commodum sit, quacumque uelint summo cum imperio iudicioque rerum omnium uagari ut liceat conceditur; interea dissoluant iudicia publica, e consiliis abducant quos uelint, singuli de maximis rebus iudicent, quaestori permittant, finitorem mittant, ratum sit quod finitor uni illi a quo missus erit renuntiauerit. uerbum mihi deest, quirites, cum ego hanc potestatem regiam appello, sed profecto maior est quaedam. nullum enim regnum fuit umquam quod non se, <si> minus iure aliquo, at regionibus tamen certis contineret. hoc uero  infinitum est, quo et regna omnia et uestrum imperium, quod latissime patet, et ea quae partim libera a uobis, partim etiam ignorata uobis sunt, permissu legis continentur. 