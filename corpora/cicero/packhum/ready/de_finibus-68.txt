omne autem, quod honestum sit, id esse propter se expetendum commune nobis est cum multorum aliorum philosophorum sententiis. praeter enim tres disciplinas, quae uirtutem a summo bono excludunt, ceteris omnibus philosophis haec est tuenda sententia, maxime tamen his [stoicis], qui nihil aliud in bonorum numero nisi honestum esse uoluerunt. sed haec quidem est perfacilis et perexpedita defensio. quis est enim, aut quis umquam fuit aut auaritia tam ardenti aut tam effrenatis cupiditatibus, ut eandem illam rem, quam adi pisci scelere quouis uelit, non multis partibus malit ad sese etiam omni inpunitate proposita sine facinore quam illo modo peruenire? quam uero utilitatem aut quem fructum petentes scire cupimus illa, quae occulta nobis sunt, quo modo moueantur quibusque de causis ea <quae> uersantur in caelo? quis autem tam agrestibus institutis uiuit, aut quis <se> contra studia naturae tam uehementer obdurauit, ut a rebus cognitione dignis abhorreat easque sine uoluptate aut utilitate aliqua non requirat et pro nihilo putet? aut quis est, qui maiorum, aut africanorum aut eius, quem tu in ore semper habes, proaui mei, ceterorumque uirorum fortium atque omni uirtute praestantium facta, dicta, consilia cognoscens nulla animo afficiatur uoluptate? quis autem honesta in familia institutus et educatus ingenue non ipsa turpitudine, etiamsi eum laesura non sit, offenditur? quis animo aequo uidet eum, quem inpure ac flagitiose putet uiuere? quis non odit sordidos, uanos, leues, futtiles? quid autem dici poterit, si turpitudinem non ipsam per se fugiendam esse statuemus, quo minus homines tenebras et solitudinem nacti nullo dedecore se abstineant, nisi eos per se foeditate sua turpitudo ipsa deterreat? innumerabilia dici possunt in hanc sententiam, sed non necesse est. nihil est enim, de quo minus dubitari possit, quam et honesta expetenda per se et eodem modo turpia per se esse fugienda. 