atque haec quidem de rerum nominibus. de ipsis rebus autem saepenumero, brute, uereor ne reprehendar, cum haec ad te scribam, qui cum in philosophia, tum in optimo genere philosophiae tantum processeris. quod si facerem quasi te erudiens, iure reprehenderer. sed ab eo plurimum absum neque, ut ea cognoscas, quae tibi notissima sunt, ad te mitto, sed quia facillime  in nomine tuo adquiesco, et quia te habeo aequissimum eorum studiorum, quae mihi communia tecum sunt, existimatorem et iudicem. attendes igitur, ut soles, diligenter eamque controuersiam diiudicabis, quae mihi fuit cum auunculo tuo, diuino ac singulari uiro. nam in tusculano cum essem uellemque e bibliotheca pueri luculli quibusdam libris uti, ueni in eius uillam, ut eos ipse, ut solebam, depromerem. quo cum uenissem, m. catonem, quem ibi esse nescieram, uidi in bibliotheca sedentem multis circumfusum stoicorum libris. erat enim, ut scis, in eo auiditas legendi, nec satiari poterat, quippe qui ne reprehensionem quidem uulgi inanem reformidans in ipsa curia soleret legere saepe, dum senatus cogeretur, nihil operae rei publicae detrahens. quo magis tum in summo otio maximaque copia quasi helluari libris, si hoc uerbo in tam clara re utendum est, uidebatur. quod cum accidisset ut alter alterum necopinato uideremus, surrexit statim. deinde prima illa, quae in congressu solemus: quid tu, inquit, huc? a uilla enim, credo, et: si ibi te esse scissem, ad te ipse uenissem.  heri, inquam, ludis commissis ex urbe profectus ueni ad uesperum. causa autem fuit huc ueniendi ut quosdam hinc libros promerem. et quidem, cato, hanc totam copiam iam lucullo nostro notam esse oportebit; nam his libris eum malo quam reliquo ornatu uillae delectari. est enim mihi magnae curae—quamquam hoc quidem proprium tuum munus est—, ut ita erudiatur, ut et patri et caepioni nostro et tibi tam propinquo respondeat. laboro autem non sine causa; nam et aui  eius memoria moueor—nec enim ignoras, quanti fecerim caepionem, qui, ut opinio mea fert, in principibus iam esset, si uiueret—, et lucullus mihi uersatur ante oculos, uir cum uirtutibus omnibus excellens, tum mecum et amicitia et omni uoluntate sententiaque coniunctus. 