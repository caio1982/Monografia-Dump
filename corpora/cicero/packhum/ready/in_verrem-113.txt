quid? halicyenses, quorum incolae decumas dant, ipsi agros immunis habent, nonne huic eidem turpioni, cum decumae  c  med. uenissent, hs  xu  dare coacti sunt? si id quod maxime uis posses probare, haec ad decumanos lucra uenisse, nihil te attigisse, tamen hae pecuniae per uim atque iniuriam tuam captae et conciliatae tibi fraudi ac damnationi esse deberent; cum uero hoc nemini persuadere possis, te tam amentem fuisse ut apronium et turpionem, seruos homines, tuo liberumque tuorum periculo diuites fieri uelles, dubitaturum quemquam existimas quin illis emissariis haec tibi omnis pecunia quaesita sit? segestam item ad immunem ciuitatem uenerius symmachus decumanus immittitur. is ab isto litteras adfert, ut sibi contra omnia senatus consulta, contra omnia iura, contraque legem rupiliam extra forum uadimonium promittant aratores. audite litteras quas ad segestanos miserit.  litterae c. uerris. hic uenerius quem ad modum aratores eluserit, ex una pactione hominis honesti gratiosique cognoscite; in eodem enim genere sunt cetera. diocles est panhormitanus, phimes cognomine, homo inlustris ac nobilis. arabat is agrum conductum in segestano; nam commercium in eo agro nemini est; conductum habebat hs sex milibus. pro decuma, cum pulsatus a uenerio esset, decidit hs  xui  et <medimnis>  dcliiii . id ex tabulis ipsius cognoscite.  nomen dioclis panhormitani.  huic eidem symmacho c. annaeus brocchus senator, homo eo splendore, ea uirtute, qua omnes existimatis, nummos praeter frumentum coactus est  dare. uenerione seruo te praetore talis uir, senator populi romani, quaestui fuit? 