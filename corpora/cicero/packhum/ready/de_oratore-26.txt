tum omnes oculos in antonium coniecerunt, et ille 'audite uero, audite,' inquit 'hominem enim audietis de schola atque a magistro et graecis litteris eruditum, et eo quidem loquar confidentius, quod catulus auditor accessit, cui non solum nos latini sermonis, sed etiam graeci ipsi solent suae linguae subtilitatem elegantiamque concedere. sed quia tamen hoc totum, quicquid est, siue artificium siue studium dicendi, nisi accessit os, nullum potest esse, docebo uos, discipuli, id quod ipse non didici, quid de omni genere [dicendi] sentiam.' hic postea quam adriserunt, 'res mihi uidetur esse' inquit 'facultate praeclara, arte mediocris; ars enim earum rerum est, quae sciuntur; oratoris autem omnis actio opinionibus, non scientia, continetur; nam et apud eos dicimus, qui nesciunt, et ea dicimus, quae nescimus ipsi; itaque et illi alias aliud eisdem de rebus et sentiunt et iudicant et nos contrarias saepe causas dicimus, non modo ut crassus contra me dicat aliquando aut ego contra crassum, cum alterutri necesse sit falsum dicere, sed etiam ut uterque nostrum eadem de re alias aliud defendat, cum plus uno uerum esse non possit. ut igitur in eius modi re, quae mendacio nixa sit, quae ad scientiam non saepe perueniat, quae opiniones hominum et saepe errores aucupetur, ita dicam, si causam putatis esse, cur audiatis.' 'nos uero et ualde quidem' catulus inquit 'putamus atque eo magis, quod nulla mihi ostentatione uideris esse usurus; exorsus es enim non gloriose, ut tu putas, magis a ueritate,  quam a nescio qua dignitate.' 'ut igitur de ipso genere sum confessus,' inquit antonius 'artem esse non maximam, sic illud adfirmo, praecepta posse quaedam dari peracuta ad pertractandos animos hominum et ad excipiendas eorum uoluntates. huius rei scientiam si quis uolet magnam quandam artem esse dicere, non repugnabo; etenim cum plerique temere ac nulla ratione causas in foro dicant, non nulli autem propter exercitationem aut propter consuetudinem aliquam callidius id faciant, non est dubium quin, si quis animaduerterit, quid sit, qua re alii melius quam alii dicant, id possit notare: ergo id qui toto in genere fecerit, is si non plane artem, at quasi artem quandam inuenerit. atque utinam, ut mihi illa uideor uidere in foro atque in causis, item nunc, quem ad modum ea reperirentur, possem uobis exquirere! sed de me uidero; nunc hoc propono, quod mihi persuasi, quamuis ars non sit, tamen nihil esse perfecto oratore praeclarius; nam ut usum dicendi omittam, qui in omni pacata et libera ciuitate dominatur, tanta oblectatio est in ipsa facultate dicendi, ut nihil hominum aut auribus aut mentibus iucundius percipi possit. qui enim cantus moderata oratione dulcior inueniri potest? quod carmen artificiosa uerborum conclusione aptius? qui actor imitanda quam orator suscipienda ueritate iucundior? quid autem subtilius quam crebrae acutaeque sententiae? quid admirabilius quam res splendore inlustrata uerborum? quid plenius quam omni genere rerum cumulata oratio? neque ulla non propria oratoris res est, quae quidem ornate dici grauiterque debet. huius est in dando consilio de maximis rebus cum dignitate explicata sententia;  eiusdem et languentis populi incitatio et effrenati moderatio; eadem facultate et fraus hominum ad perniciem et integritas ad salutem uocatur. quis cohortari ad uirtutem ardentius, quis a uitiis acrius reuocare, quis uituperare improbos asperius, quis laudare bonos ornatius, quis cupiditatem uehementius frangere accusando potest? quis maerorem leuare mitius consolando? historia uero testis temporum, lux ueritatis, uita memoriae, magistra uitae, nuntia uetustatis, qua uoce alia nisi oratoris immortalitati commendatur? nam si qua est ars alia, quae uerborum aut faciendorum aut legendorum scientiam profiteatur; aut si quisquam dicitur nisi orator formare orationem eamque uariare et distinguere quasi quibusdam uerborum sententiarumque insignibus; aut si uia ulla nisi ab hac una arte traditur aut argumentorum aut sententiarum aut denique discriptionis atque ordinis, fateamur aut hoc, quod haec ars profiteatur, alienum esse aut cum alia aliqua arte esse commune: sed si in hac una est ea ratio atque doctrina, non, si qui aliarum artium bene locuti sunt, eo minus id est huius unius proprium; sed ut orator de eis rebus, quae ceterarum artium sunt, si modo eas cognouit, ut heri crassus dicebat, optime potest dicere, sic ceterarum artium homines ornatius illa sua dicunt, si quid ab hac arte didicerunt. neque enim si de rusticis rebus agricola quispiam aut etiam, id quod multi, medicus de morbis aut si de pingendo pictor aliquis diserte scripserit aut dixerit, idcirco illius artis putanda est eloquentia; in qua quia uis magna est in hominum ingeniis, eo multi etiam sine doctrina aliquid omnium generum atque artium consequuntur; sed, quid cuiusque sit proprium, etsi ex eo iudicari potest, cum uideris,  quid quaeque doceat, tamen hoc certius esse nihil potest, quam quod omnes artes aliae sine eloquentia suum munus praestare possunt, orator sine ea nomen obtinere suum non potest; ut ceteri, si diserti sint, aliquid ab hoc habeant, hic, nisi domesticis se instruxerit copiis, aliunde dicendi copiam petere non possit.' tum catulus 'etsi,' inquit 'antoni, minime impediendus est interpellatione iste cursus orationis tuae, patiere tamen mihique ignosces; "non enim possum quin exclamem," ut ait ille in trinummo: ita uim oratoris cum exprimere subtiliter uisus es, tum laudare copiosissime; quod quidem eloquentem uel optime facere oportet, ut eloquentiam laudet; debet enim ad eam laudandam ipsam illam adhibere, quam laudat. sed perge porro; tibi enim adsentior uestrum esse hoc totum diserte dicere, idque si quis in alia arte faciat, eum adsumpto aliunde uti bono, non proprio nec suo.' et crassus 'nox te' inquit 'nobis, antoni, expoliuit hominemque reddidit; nam hesterno sermone unius cuiusdam operis, ut ait caecilius, remigem aliquem aut baiulum nobis oratorem descripseras, inopem quendam humanitatis atque inurbanum.' tum antonius 'heri enim' inquit 'hoc mihi proposueram, ut, si te refellissem, hos a te discipulos abducerem; nunc, catulo audiente et caesare, uideor debere non tam pugnare tecum quam quid ipse sentiam dicere. sequitur igitur, quoniam nobis est hic, de quo loquimur, in foro atque in oculis ciuium constituendus, ut uideamus, quid ei negoti demus cuique eum muneri uelimus esse praepositum; nam crassus heri, cum uos, catule et caesar, non adessetis, posuit breuiter in artis distributione idem, quod graeci plerique posuerunt, neque sane quid ipse sentiret, sed quid ab illis diceretur, ostendit: duo prima genera quaestionum esse, in  quibus eloquentia uersaretur, unum infinitum, alterum certum. infinitum mihi uidebatur id dicere, in quo aliquid generatim quaereretur, hoc modo: expetendane esset eloquentia? expetendine honores? certum autem, in quo quid in personis et in constituta re et definita quaereretur; cuius modi sunt, quae in foro atque in ciuium causis disceptationibusque uersantur. ea mihi uidentur aut in lite oranda aut in consilio dando esse posita; nam illud tertium, quod et a crasso tactum est et, ut audio, [ille] ipse aristoteles, qui haec maxime inlustrauit, adiunxit, etiam si opus est, minus est tamen necessarium.' 'quidnam?' inquit catulus; 'an laudationes? id enim uideo poni genus tertium.' 'ita,' inquit antonius 'et in eo quidem genere scio et me et omnis, qui adfuerunt, delectatos esse uehementer, cum a te est popilia, mater uestra, laudata, cui primum mulieri hunc honorem in nostra ciuitate tributum puto. sed non omnia, quaecumque loquimur, mihi uidentur ad artem et ad praecepta esse reuocanda; ex eis enim fontibus, unde [ad] omnia ornamenta dicendi [praecepta] sumuntur, licebit etiam laudationem ornare neque illa elementa desiderare, quae ut nemo tradat, quis est qui nesciat, quae sint in homine laudanda? positis enim eis rebus, quas crassus in illius orationis suae, quam contra conlegam censor habuit, principio dixit: quae natura aut fortuna darentur hominibus, in eis rebus se uinci posse animo aequo pati; quae ipsi sibi homines parare possent, in eis rebus se pati non posse uinci; qui laudabit quempiam, intelleget exponenda sibi esse fortunae bona; ea sunt generis, pecuniae, propinquorum, amicorum, opum, ualetudinis, formae, uirium, ingeni et ceterarum rerum, quae sunt aut corporis aut extraneae; si habuerit, bene rebus eis usum; si non habuerit, sapienter  caruisse; si amiserit, moderate tulisse; deinde, quid sapienter is, quem laudet, quid liberaliter, quid fortiter, quid iuste, quid magnifice, quid pie, quid grate, quid humaniter, quid denique cum aliqua uirtute aut fecerit aut tulerit: haec et quae sunt eius generis facile uidebit, qui uolet laudare; et qui uituperare, contraria.' 'cur igitur dubitas,' inquit catulus, 'facere hoc tertium genus, quoniam est in ratione rerum? non enim, si est facilius, eo de numero quoque est excerpendum.' 'quia nolo,' inquit, 'omnia, quae cadunt aliquando in oratorem, quamuis exigua sint, ea sic tractare, quasi nihil possit dici sine praeceptis suis; nam et testimonium saepe dicendum est ac non numquam etiam accuratius, ut mihi etiam necesse fuit in sex. titium, seditiosum ciuem et turbulentum; explicaui in eo testimonio dicendo omnia consilia consulatus mei, quibus illi tribuno plebis pro re publica restitissem, quaeque ab eo contra rem publicam facta arbitrarer, exposui; diu retentus sum, multa audiui, multa respondi. num igitur placet, cum de eloquentia praecipias, aliquid etiam de testimoniis dicendis quasi in arte tradere?' 'nihil sane' inquit catulus 'necesse est.' 'quid si, quod saepe summis uiris accidit, mandata sint exponenda aut in senatu ab imperatore aut ad imperatorem aut ad regem aut ad populum aliquem a senatu, num quia genere orationis in eius modi causis accuratiore est utendum, idcirco pars etiam haec causarum numeranda uidetur aut propriis praeceptis instruenda?' 'minime uero,' inquit catulus; 'non enim deerit homini diserto in eius modi rebus facultas ex ceteris rebus et causis comparata.' 'ergo item' inquit 'illa, quae saepe diserte agenda sunt et quae ego paulo ante, cum eloquentiam laudarem, dixi oratoris esse, neque habent suum locum ullum in diuisione partium neque  certum praeceptorum genus et agenda sunt non minus diserte, quam quae in lite dicuntur, obiurgatio, cohortatio, consolatio, quorum nihil est, quod non summa dicendi ornamenta desideret; sed ex artificio res istae praecepta non quaerunt.' 'plane' inquit catulus 'adsentior.' 'age uero,' inquit antonius 'qualis oratoris et quanti hominis in dicendo putas esse historiam scribere?' 'si, ut graeci scripserunt, summi,' inquit catulus; 'si, ut nostri, nihil opus est oratore; satis est non esse mendacem.' 'atqui, ne nostros contemnas,' inquit antonius, 'graeci quoque ipsi sic initio scriptitarunt, ut noster cato, ut pictor, ut piso; erat enim historia nihil aliud nisi annalium confectio, cuius rei memoriaeque publicae retinendae causa ab initio rerum romanarum usque ad p. mucium pontificem maximum res omnis singulorum annorum mandabat litteris pontifex maximus referebatque in album et proponebat tabulam domi, potestas ut esset populo cognoscendi, eique etiam nunc annales maximi nominantur. hanc similitudinem scribendi multi secuti sunt, qui sine ullis ornamentis monumenta solum temporum, hominum, locorum gestarumque rerum reliquerunt; itaque qualis apud graecos pherecydes, hellanicus, acusilas fuit aliique permulti, talis noster cato et pictor et piso, qui neque tenent, quibus rebus ornetur oratio—modo enim huc ista sunt importata—et, dum intellegatur quid dicant, unam dicendi laudem putant esse breuitatem. paulum se erexit et addidit maiorem historiae sonum uocis uir optimus, crassi familiaris, antipater; ceteri non exornatores rerum, sed tantum modo narratores fuerunt.' 'est,' inquit catulus 'ut dicis; sed iste ipse caelius neque distinxit historiam uarietate colorum neque uerborum  conlocatione et tractu orationis leni et aequabili perpoliuit illud opus; sed ut homo neque doctus neque maxime aptus ad dicendum, sicut potuit, dolauit; uicit tamen, ut dicis, superiores.' 'minime mirum,' inquit antonius 'si ista res adhuc nostra lingua inlustrata non est; nemo enim studet eloquentiae nostrorum hominum, nisi ut in causis atque in foro eluceat; apud graecos autem eloquentissimi homines remoti a causis forensibus cum ad ceteras res inlustris tum ad historiam scribendam maxime se applicauerunt: namque et herodotum illum, qui princeps genus hoc ornauit, in causis nihil omnino uersatum esse accepimus; atqui tanta est eloquentia, ut me quidem, quantum ego graece scripta intellegere possum, magno opere delectet; et post illum thucydides omnis dicendi artificio mea sententia facile uicit; qui ita creber est rerum frequentia, ut uerborum prope numerum sententiarum numero consequatur, ita porro uerbis est aptus et pressus, ut nescias, utrum res oratione an uerba sententiis inlustrentur: atqui ne hunc quidem, quamquam est in re publica uersatus, ex numero accepimus eorum, qui causas dictitarunt; et hos ipsos libros tum scripsisse dicitur, cum a re publica remotus atque, id quod optimo cuique athenis accidere solitum est, in exsilium pulsus esset; hunc consecutus est syracosius philistus, qui, cum dionysi tyranni familiarissimus esset, otium suum consumpsit in historia scribenda maximeque thucydidem est, ut mihi uidetur, imitatus. postea uero ex clarissima quasi rhetoris officina duo praestantes ingenio, theopompus et ephorus ab isocrate magistro impulsi se ad historiam contulerunt; causas omnino numquam attigerunt. denique etiam a philosophia profectus princeps xenophon, socraticus ille, post ab aristotele callisthenes, comes  alexandri, scripsit historiam, et is quidem rhetorico paene more; ille autem superior leniore quodam sono est usus, et qui illum impetum oratoris non habeat, uehemens fortasse minus, sed aliquanto tamen est, ut mihi quidem uidetur, dulcior. minimus natu horum omnium timaeus, quantum autem iudicare possum, longe eruditissimus et rerum copia et sententiarum uarietate abundantissimus et ipsa compositione uerborum non impolitus magnam eloquentiam ad scribendum attulit, sed nullum usum forensem.' haec cum ille dixisset, 'quid est,' inquit 'catule?' caesar; 'ubi sunt, qui antonium graece negant scire? quot historicos nominauit! quam scienter, quam proprie de uno quoque dixit!' 'id me hercule' inquit catulus 'admirans illud iam mirari desino, quod multo magis ante mirabar, hunc, cum haec nesciret, in dicendo posse tantum.' 'atqui, catule,' inquit antonius 'non ego utilitatem aliquam ad dicendum aucupans horum libros et non nullos alios, sed delectationis causa, cum est otium, legere soleo. quid ergo <est>? est, fatebor, aliquid tamen; ut, cum in sole ambulem, etiam si ego aliam ob causam ambulem, fieri natura tamen, ut colorer, sic, cum istos libros ad misenum—nam romae uix licet—studiosius legerim, sentio illorum tactu orationem meam quasi colorari. sed ne latius hoc uobis patere uideatur, haec dumtaxat in graecis intellego, quae ipsi, qui scripserunt, uoluerunt uulgo intellegi: in philosophos uestros si quando incidi, deceptus indicibus librorum, qui sunt fere inscripti de rebus notis et inlustribus, de uirtute, de iustitia, de honestate, de uoluptate, uerbum prorsus nullum intellego; ita sunt angustis et concisis disputationibus inligati; poetas omnino quasi alia quadam lingua locutos  non conor attingere. cum eis me, ut dixi, oblecto, qui res gestas aut orationes scripserunt suas aut qui ita loquuntur, ut uideantur uoluisse esse nobis, qui non sumus eruditissimi, familiares. sed illuc redeo: uidetisne, quantum munus sit oratoris historia? haud scio an flumine orationis et uarietate maximum; neque eam reperio usquam separatim instructam rhetorum praeceptis; sita sunt enim ante oculos. nam quis nescit primam esse historiae legem, ne quid falsi dicere audeat? deinde ne quid ueri non audeat? ne quae suspicio gratiae sit in scribendo? ne quae simultatis? haec scilicet fundamenta nota sunt omnibus, ipsa autem exaedificatio posita est in rebus et uerbis: rerum ratio ordinem temporum desiderat, regionum descriptionem; uult etiam, quoniam in rebus magnis memoriaque dignis consilia primum, deinde acta, postea euentus exspectentur, et de consiliis significari quid scriptor probet et in rebus gestis declarari non solum quid actum aut dictum sit, sed etiam quo modo, et cum de euentu dicatur, ut causae explicentur omnes uel casus uel sapientiae uel temeritatis hominumque ipsorum non solum res gestae, sed etiam, qui fama ac nomine excellant, de cuiusque uita atque natura; uerborum autem ratio et genus orationis fusum atque tractum et cum lenitate quadam aequabiliter profluens sine hac iudiciali asperitate et sine sententiarum forensibus aculeis persequendum est. harum tot tantarumque rerum uidetisne nulla esse praecepta, quae in artibus rhetorum reperiantur? in eodem silentio multa alia oratorum officia iacuerunt, cohortationes, praecepta, consolationes, admonita, quae tractanda sunt omnia disertissime, sed locum suum in his artibus,  quae traditae sunt, habent nullum. atque in hoc genere illa quoque est infinita silua, quod oratori plerique, ut etiam crassus ostendit, duo genera ad dicendum dederunt: unum de certa definitaque causa, quales sunt, quae in litibus, quae in deliberationibus uersantur, addat, si quis uolet, etiam laudationes; alterum, quod appellant omnes fere scriptores, explicat nemo, infinitam generis sine tempore et sine persona quaestionem. hoc quid et quantum sit, cum dicunt, intellegere mihi non uidentur: si enim est oratoris, quaecumque res infinite posita sit, de ea posse dicere, dicendum erit ei, quanta sit solis magnitudo, quae forma terrae; de mathematicis, de musicis rebus non poterit quin dicat hoc onere suscepto recusare; denique ei, qui profitetur esse suum non solum de eis controuersiis, quae temporibus et personis notatae sunt, hoc est, de omnibus forensibus, sed etiam de generum infinitis quaestionibus dicere, nullum potest esse genus orationis, quod sit exceptum. sed si illam quoque partem quaestionum oratori uolumus adiungere uagam et liberam et late patentem, ut de rebus bonis aut malis, expetendis aut fugiendis, honestis aut turpibus, utilibus aut inutilibus, de uirtute, de iustitia, de continentia, de prudentia, de magnitudine animi, de liberalitate, de pietate, de amicitia, de officio, de fide, de ceteris uirtutibus contrariisque uitiis dicendum oratori putemus; itemque de re publica, de imperio, de re militari, de disciplina ciuitatis, de hominum moribus, adsumamus eam quoque partem, sed ita, ut sit circumscripta modicis regionibus. equidem omnia, quae pertinent ad usum ciuium, morem hominum, quae uersantur in consuetudine uitae, in ratione rei publicae, in hac societate ciuili, in sensu hominis communi, in natura, in moribus, comprehendenda esse oratori puto; si minus ut  separatim de his rebus philosophorum more respondeat, at certe ut in causa prudenter possit intexere; hisce autem ipsis de rebus ut ita loquatur, uti ei, qui iura, qui leges, qui ciuitates constituerunt, locuti sunt, simpliciter et splendide, sine ulla serie disputationum et sine ieiuna concertatione uerborum. hoc loco ne qua sit admiratio, si tot tantarumque rerum nulla a me praecepta ponentur, sic statuo: ut in ceteris artibus, cum tradita sint cuiusque artis difficillima, reliqua, quia aut faciliora aut similia sint, tradi non necesse esse; ut in pictura, qui hominum <unam> speciem pingere perdidicerit, posse eum cuiusuis uel formae uel aetatis, etiam si non didicerit, pingere neque esse periculum, qui leonem aut taurum pingat egregie, ne idem in multis aliis quadrupedibus facere non possit—neque est omnino ars ulla, in qua omnia, quae illa arte effici possint, a doctore tradantur, sed qui primarum et certarum rerum genera ipsa didicerunt, reliqua [non incommode] per se adsequentur— similiter arbitror in hac siue ratione siue exercitatione dicendi, qui illam uim adeptus sit, ut eorum mentis, qui aut de re publica aut de ipsius rebus aut de eis, contra quos aut pro quibus dicat, cum aliqua statuendi potestate audiant, ad suum arbitrium mouere possit, illum de toto illo genere reliquarum orationum non plus quaesiturum esse, quid dicat, quam polyclitum illum, cum herculem fingebat, quem ad modum pellem aut hydram fingeret, etiam si haec numquam separatim facere didicisset.' tum catulus 'praeclare mihi uideris, antoni, posuisse' inquit 'ante oculos, quid discere oporteret eum, qui orator esset futurus, quid, etiam si non didicisset, ex eo, quod didicisset, adsumeret; deduxisti enim  totum hominem in duo genera solum causarum, cetera innumerabilia exercitationi et similitudini reliquisti: sed uideto ne in istis duobus generibus hydra tibi sit et pellis, hercules autem et alia opera maiora in illis rebus, quas praetermittis, relinquantur; non enim mihi minus operis uidetur de uniuersis generibus rerum quam de singulorum causis ac multo etiam maius de natura deorum quam de hominum litibus dicere.' 'non est ita,' inquit antonius; 'dicam enim tibi, catule, non tam doctus quam, id quod est maius, expertus: omnium ceterarum rerum oratio, mihi crede, ludus est homini non hebeti neque inexercitato neque communium litterarum et politioris humanitatis experti; in causarum contentionibus magnum est quoddam opus atque haud sciam an de humanis operibus longe maximum; in quibus uis oratoris plerumque ab imperitis exitu et uictoria iudicatur; ubi adest armatus aduersarius, qui sit et feriendus et repellendus; ubi saepe is, qui rei dominus futurus est, alienus atque iratus aut etiam amicus aduersario et inimicus tibi est; cum aut docendus is est aut dedocendus aut reprimendus aut incitandus aut omni ratione ad tempus, ad causam oratione moderandus (in quo saepe beneuolentia ad odium, odium autem ad beneuolentiam deducendum est); aut tamquam machinatione aliqua tum ad seueritatem tum ad remissionem animi, tum ad tristitiam tum ad laetitiam est contorquendus; omnium sententiarum grauitate, omnium uerborum ponderibus est utendum; accedat oportet actio uaria, uehemens, plena animi, plena spiritus, plena doloris, plena ueritatis. in his operibus si quis illam artem comprehenderit, ut tamquam phidias mineruae signum efficere possit, non sane, quem ad modum, <ut> in clipeo idem artifex, minora illa opera facere discat,  laborabit.' tum catulus 'quo ista maiora ac mirabiliora fecisti, eo me maior exspectatio tenet quibusnam rationibus quibusque praeceptis ea tanta uis comparetur; non quo mea quidem iam intersit—neque enim aetas id mea desiderat et aliud genus quoddam dicendi nos secuti sumus, qui numquam sententias de manibus iudicum ui quadam orationis extorsimus ac potius placatis eorum animis tantum, quantum ipsi patiebantur, accepimus—sed tamen ista tua nullum ad usum meum, tantum cognoscendi studio adductus requiro. nec mihi opus est graeco aliquo doctore, qui mihi peruulgata praecepta decantet, cum ipse numquam forum, numquam ullum iudicium aspexerit; ut peripateticus ille dicitur phormio, cum hannibal karthagine expulsus ephesum ad antiochum uenisset exsul proque eo, quod eius nomen erat magna apud omnis gloria, inuitatus esset ab hospitibus suis, ut eum, quem dixi, si uellet, audiret; cumque is se non nolle dixisset, locutus esse dicitur homo copiosus aliquot horas de imperatoris officio et de [omni] re militari. tum, cum ceteri, qui illum audierant, uehementer essent delectati, quaerebant ab hannibale, quidnam ipse de illo philosopho iudicaret: hic poenus non optime graece, sed tamen libere respondisse fertur, multos se deliros senes saepe uidisse, sed qui magis quam phormio deliraret uidisse neminem. neque me hercule iniuria; quid enim aut adrogantius aut loquacius fieri potuit quam hannibali, qui tot annis de imperio cum populo romano omnium gentium uictore certasset, graecum hominem, qui numquam hostem, numquam castra uidisset, numquam denique minimam partem ullius publici muneris attigisset, praecepta de re militari dare? hoc mihi facere omnes isti, qui de arte dicendi praecipiunt, uidentur; quod enim ipsi experti non  sunt, id docent ceteros; sed hoc minus fortasse errant, quod non te, ut hannibalem <ille>, sed pueros aut adulescentulos docere conantur.' 'erras, catule,' inquit antonius 'nam egomet in multos iam phormiones incidi. quis enim est istorum graecorum, qui quemquam nostrum quicquam intellegere arbitretur? ac mihi quidem non ita molesti sunt; facile omnis perpetior et perfero; nam aut aliquid adferunt, quod mihi non displiceat, aut efficiunt, ut me non didicisse minus paeniteat; dimitto autem eos non tam contumeliose quam philosophum illum hannibal, et eo fortasse plus habeo etiam negoti. sed tamen est eorum doctrina, quantum ego iudicare possum, perridicula: diuidunt enim totam rem in duas partis, in causae controuersiam et in quaestionis: causam appellant rem positam in disceptatione reorum et controuersia; quaestionem autem rem positam in infinita dubitatione; de causa praecepta dant; de altera parte dicendi mirum silentium est. deinde quinque faciunt quasi membra eloquentiae, inuenire quid dicas, inuenta disponere, deinde ornare uerbis, post memoriae mandare, tum ad extremum agere ac pronuntiare; rem sane non reconditam; quis enim hoc non sua sponte uiderit, neminem posse dicere, nisi et quid diceret et quibus uerbis et quo ordine diceret haberet et ea meminisset? atque haec ego non reprehendo, sed ante oculos posita esse dico, ut eas item quattuor, quinque, sexue partis uel etiam septem, quoniam aliter ab aliis digeruntur, in quas est ab his omnis oratio distributa: iubent enim exordiri ita, ut eum, qui audiat, beneuolum nobis faciamus et docilem et attentum; deinde rem narrare, et ita ut ueri similis narratio sit, ut aperta, ut breuis; post autem diuidere causam aut proponere; nostra confirmare argumentis ac rationibus;  deinde contraria refutare; tum autem alii conclusionem orationis et quasi perorationem conlocant, alii iubent, ante quam peroretur, ornandi aut augendi causa digredi, deinde concludere ac perorare. ne haec quidem reprehendo; sunt enim concinne distributa, sed tamen, id quod necesse fuit hominibus expertibus ueritatis, non perite: quae enim praecepta principiorum et narrationum esse uoluerunt, ea in totis orationibus sunt conseruanda; nam ego mihi beneuolum iudicem facilius facere possum, cum sum in cursu orationis, quam cum omnia sunt inaudita; docilem autem non cum polliceor me demonstraturum, sed tum, cum doceo et explano; attentum uero [crebro] tota actione excitandis mentibus iudicum, non prima denuntiatione efficere possumus. iam uero narrationem quod iubent ueri similem esse et apertam et breuem, recte nos admonent: quod haec narrationis magis putant esse propria quam totius orationis, ualde mihi uidentur errare; omninoque in hoc omnis est error, quod existimant artificium esse hoc quoddam non dissimile ceterorum, cuius modi de ipso iure ciuili hesterno die crassus componi posse dicebat: ut genera rerum primum exponerentur, in quo uitium est, si genus ullum praetermittitur; deinde singulorum partes generum, in quo et deesse aliquam partem et superare mendosum est; tum uerborum omnium definitiones, in quibus neque abesse quicquam decet neque redundare. sed hoc si in iure ciuili, si etiam in paruis aut mediocribus rebus doctiores adsequi possunt, non idem sentio tanta hac in re tamque immensa posse fieri; sin autem qui arbitrantur, deducendi sunt ad eos, qui haec docent; omnia iam explicata et perpolita adsequentur; sunt enim innumerabiles de his rebus libri neque abditi neque obscuri: sed uideant quid uelint; ad  ludendumne an ad pugnandum arma sint sumpturi; aliud enim pugna et acies, aliud ludus campusque noster desiderat; ac tamen ars ipsa ludicra armorum et gladiatori et militi prodest aliquid; sed animus acer et praesens et acutus idem atque uersutus inuictos uiros efficit [non difficilius arte coniuncta]. qua re ego tibi oratorem sic iam instituam, si potuero, ut quid efficere possit ante perspiciam: sit enim mihi tinctus litteris; audierit aliquid, legerit, ista ipsa praecepta acceperit; temptabo quid deceat, quid uoce, quid uiribus, quid spiritu, quid lingua efficere possit. si intellegam posse ad summos peruenire, non solum hortabor, ut elaboret, sed etiam, si uir quoque bonus mihi uidebitur esse, obsecrabo; tantum ego in excellenti oratore et eodem bono uiro pono esse ornamenti uniuersae ciuitati; sin uidebitur, cum omnia summe fecerit, tamen ad mediocris oratores esse uenturus, permittam ipsi quid uelit; molestus magno opere non ero; sin plane abhorrebit et erit absurdus, ut se contineat aut ad aliud studium transferat, admonebo; nam neque is, qui optime potest, deserendus ullo modo est a cohortatione nostra neque is, qui aliquid potest, deterrendus: quod alterum diuinitatis mihi cuiusdam uidetur, alterum, uel non facere quod non optime possis, uel facere quod non pessime facias, humanitatis, tertium uero illud, clamare contra quam deceat et quam possit, hominis est, ut tu, catule, de quodam clamatore dixisti, stultitiae suae quam plurimos testis domestico praeconio conligentis. de hoc igitur, qui erit talis, ut cohortandus adiuuandusque sit, ita loquamur, ut ei tradamus ea dumtaxat, quae nos usus docuit, ut nobis ducibus ueniat eo, quo sine duce ipsi peruenimus, quoniam meliora docere non possumus. atque ut a familiari nostro exordiar, hunc ego, catule, sulpicium primum in causa paruula adule scentulum audiui uoce et forma et motu corporis et reliquis rebus aptis ad hoc munus, de quo quaerimus, oratione autem celeri et concitata, quod erat ingeni, et uerbis efferuescentibus et paulo nimium redundantibus, quod erat aetatis. non sum aspernatus; uolo enim se efferat in adulescente fecunditas; nam facilius sicut in uitibus reuocantur ea, quae se nimium profuderunt, quam, si nihil ualet materies, noua sarmenta cultura excitantur; item uolo esse in adulescente, unde aliquid amputem; non enim potest in eo sucus esse diuturnus, quod nimis celeriter est maturitatem exsecutum. uidi statim indolem neque dimisi tempus et eum sum cohortatus, ut forum sibi ludum putaret esse ad discendum, magistrum autem, quem uellet, eligeret; me quidem si audiret, l. crassum: quod iste adripuit et ita sese facturum confirmauit atque etiam addidit, gratiae scilicet causa, me quoque sibi magistrum futurum. uix annus intercesserat ab hoc sermone cohortationis meae, cum iste accusauit c. norbanum, defendente me: non est credibile quid interesse mihi sit uisum inter eum, qui tum erat et qui anno ante fuerat. omnino in illud genus eum crassi magnificum atque praeclarum natura ipsa ducebat, sed ea non satis proficere potuisset, nisi eodem studio atque imitatione intendisset atque ita dicere consuesset, ut tota mente crassum atque omni animo intueretur. ergo hoc sit primum in praeceptis meis, ut demonstremus, quem imitetur [atque ita, ut, quae maxime excellent in eo, quem imitabitur, ea diligentissime persequatur]; tum accedat exercitatio, qua illum, quem delegerit, imitando effingat atque exprimat, non ut multos imitatores saepe cognoui, qui aut ea, quae facilia  sunt, aut etiam illa, quae insignia ac paene uitiosa, consectantur imitando. nihil est facilius, quam amictum imitari alicuius aut statum aut motum; si uero etiam uitiosi aliquid est, id sumere et in eo uitio <similem> esse non magnum est, ut ille, qui nunc etiam, amissa uoce, furit in re publica, fufius, neruos in dicendo c. fimbriae, quos tamen habuit ille, non adsequitur, oris prauitatem et uerborum latitudinem imitatur; sed tamen ille nec deligere sciuit, cuius potissimum similis esset, et in eo ipso, quem delegerat, imitari etiam uitia uoluit; qui autem ita faciet, ut oportet, primum uigilet necesse est in deligendo; deinde, quem probarit, in eo, quae maxime excellent, ea diligentissime persequatur. quid enim causae censetis esse cur aetates extulerint singulae singula prope genera dicendi? quod non tam facile in nostris oratoribus possumus iudicare, quia scripta, ex quibus iudicium fieri posset, non multa sane reliquerunt, quam in graecis, ex quorum scriptis, cuiusque aetatis quae dicendi ratio uoluntasque fuerit, intellegi potest. antiquissimi fere sunt, quorum quidem scripta constent, pericles atque alcibiades et eadem aetate thucydides, subtiles, acuti, breues, sententiisque magis quam uerbis abundantes: non potuisset accidere, ut unum genus esset omnium, nisi aliquem sibi proponerent ad imitandum. consecuti sunt hos critias, theramenes, lysias: multa lysiae scripta sunt; non nulla critiae; de theramene audimus; omnes etiam tum retinebant illum pericli sucum, sed erant paulo uberiore filo. ecce tibi est exortus isocrates, [magister istorum omnium,] cuius e ludo tamquam ex equo troiano meri  principes exierunt; sed eorum partim in pompa, partim in acie inlustres esse uoluerunt. atque et illi, theopompi, ephori, philisti, naucratae multique alii naturis differunt, uoluntate autem similes sunt et inter sese et magistri; et hi, qui se ad causas contulerunt, ut demosthenes, hyperides, lycurgus, aeschines, dinarchus aliique complures, etsi inter se pares non fuerunt, tamen omnes sunt in eodem ueritatis imitandae genere uersati, quorum quam diu mansit imitatio, tam diu genus illud dicendi studiumque uixit; postea quam exstinctis his omnis eorum memoria sensim obscurata est et euanuit, alia quaedam dicendi molliora ac remissiora genera uiguerunt. inde demochares, quem aiunt sororis filium fuisse demostheni; tum phalereus ille demetrius omnium istorum mea sententia politissimus, aliique horum similes exstiterunt. quae si uolemus usque ad hoc tempus persequi, intellegemus, ut hodie etiam alabandensem illum meneclem et eius fratrem hieroclem, quos ego audiui, tota imitetur asia, sic semper fuisse aliquem, cuius se similis plerique esse uellent. hanc igitur similitudinem qui imitatione adsequi uolet, cum exercitationibus crebris atque magnis tum scribendo maxime persequatur; quod si haec noster sulpicius faceret, multo eius oratio esset pressior; in qua nunc interdum, ut in herbis rustici solent dicere in summa ubertate, inest luxuries quaedam, quae stilo depascenda est.' hic sulpicius 'me quidem' inquit 'recte mones, idque mihi gratum est; sed ne te quidem, antoni, multum scriptitasse arbitror.' tum ille 'quasi uero' inquit 'non ea praecipiam aliis, quae mihi ipsi desint: sed tamen ne tabulas quidem conficere existimor: uerum et in hoc ex re familiari mea et in illo ex eo, quod dico, quantulum id cumque est, quid faciam iudicari potest.  atque esse tamen multos uidemus, qui neminem imitentur et suapte natura, quod uelint, sine cuiusquam similitudine consequantur; quod et in uobis animaduerti recte potest, caesar et cotta; quorum alter inusitatum nostris quidem oratoribus leporem quendam et salem, alter acutissimum et subtilissimum dicendi genus est consecutus; neque uero uester aequalis <c.> curio, patre mea sententia uel eloquentissimo temporibus illis, quemquam mihi magno opere uidetur imitari; qui tamen uerborum grauitate et elegantia et copia suam quandam expressit quasi formam figuramque dicendi; quod ego maxime iudicare potui in ea causa, quam ille contra me apud centumuiros pro fratribus cossis dixit; in qua nihil illi defuit, quod non modo copiosus, sed etiam sapiens orator habere deberet. 