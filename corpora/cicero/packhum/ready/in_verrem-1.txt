equidem ut de me confitear, iudices, cum multae mihi a c. uerre insidiae terra marique factae sint, quas partim mea diligentia deuitarim, partim amicorum studio officioque reppulerim, numquam tamen neque tantum periculum mihi adire uisus sum neque tanto opere pertimui ut nunc in ipso iudicio. neque tantum me exspectatio accusationis meae concursusque tantae multitudinis, quibus ego rebus uehementissime perturbor, commouet quantum istius insidiae nefariae, quas uno tempore mihi, uobis, m'. glabrioni, populo romano, sociis, exteris nationibus, ordini, nomini denique senatorio facere conatur; qui ita dictitat, iis esse metuendum qui quod ipsis solis satis esset surripuissent, se tantum eripuisse ut id multis satis esse possit; nihil esse tam sanctum quod non uiolari, nihil tam munitum quod non expugnari pecunia possit. quodsi quam audax est ad conandum tam esset obscurus in agendo, fortasse aliqua in re nos aliquando fefellisset; uerum hoc adhuc percommode cadit, quod cum incredibili eius audacia singularis stultitia coniuncta est; nam ut apertus in corripiendis pecuniis fuit, sic in spe corrumpendi iudici perspicua sua consilia conatusque omnibus fecit. semel ait se in uita pertimuisse,—tum cum primum a me reus factus sit; quod, cum e prouincia recens esset, inuidiaque et infamia non  recenti sed uetere ac diuturna flagraret, tum ad iudicium corrumpendum tempus alienum offenderet. itaque cum ego diem inquirendi in siciliam perexiguam postulauissem, inuenit iste qui sibi in achaiam biduo breuiorem diem postularet; non ut is idem conficeret diligentia et industria sua quod ego meo labore et uigiliis consecutus sum, —etenim ille achaicus inquisitor ne brundisium quidem peruenit, ego siciliam totam quinquaginta diebus sic obii ut omnium populorum priuatorumque litteras iniuriasque cognoscerem; ut perspicuum cuiuis esse posset hominem ab isto quaesitum esse non qui reum suum adduceret, sed qui meum tempus obsideret. 