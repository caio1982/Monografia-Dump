ex .  mai .   46  romae cicero uarroni mihi uero ad nonas bene maturum uidetur fore, neque solum propter rei publicae sed etiam propter anni tempus. qua re istum diem probo; itaque eundem ipse sequar. consili nostri, ne si eos quidem qui id secuti non sunt non paeniteret, nobis paenitendum putarem. secuti enim sumus non spem sed officium, reliquimus autem non officium sed  desperationem. ita uerecundiores fuimus quam qui se domo non commouerunt, saniores quam qui amissis opibus domum non reuerterunt. sed nihil minus fero quam seueritatem otiosorum et, quoquo modo se res habet, magis illos uereor qui in bello occiderunt quam hos curo quibus non satis facimus quia uiuimus.  mihi si spatium fuerit in tusculanum ante nonas ueniendi, istic te uidebo; si minus, persequar in cumanum et ante te certiorem faciam, ut lauatio parata sit.