 de postumi criminibus, de serui adulescentis.   uenio nunc ad m. catonem, quod est fundamentum ac robur totius accusationis; qui tamen ita grauis est accusator et uehemens ut multo magis eius auctoritatem quam criminationem pertimescam. in quo ego accusatore, iudices, primum illud deprecabor ne quid l. murenae dignitas illius, ne quid exspectatio tribunatus, ne quid totius uitae splendor et grauitas noceat, denique ne ea soli huic obsint bona m. catonis quae ille adeptus est ut multis prodesse possit. bis consul fuerat p. africanus et duos terrores huius imperi, carthaginem numantiamque, deleuerat cum accusauit l. cottam. erat in <eo> summa eloquentia, summa fides, summa integritas, auctoritas tanta quanta in imperio populi romani quod illius opera tenebatur. saepe hoc maiores natu dicere audiui, hanc accusatoris eximiam uim <et> dignitatem plurimum l. cottae profuisse. noluerunt sapientissimi homines qui tum rem illam iudicabant ita quemquam cadere in iudicio ut nimiis aduersarii uiribus abiectus uideretur. quid?  ser. galbam—nam traditum memoriae <est>—nonne proauo tuo, fortissimo atque florentissimo uiro, m. catoni, incumbenti ad eius perniciem populus romanus eripuit? semper in hac ciuitate nimis magnis accusatorum opibus et populus uniuersus et sapientes ac multum in posterum prospicientes iudices restiterunt. nolo accusator in iudicium potentiam adferat, non uim maiorem aliquam, non auctoritatem excellentem, non nimiam gratiam. ualeant haec omnia ad salutem innocentium, ad opem impotentium, ad auxilium calamitosorum, in periculo uero et in pernicie ciuium repudientur. nam si quis hoc forte dicet, catonem descensurum ad accusandum non fuisse, nisi prius de causa iudicasset, iniquam legem, iudices, et miseram condicionem instituet periculis hominum, si existimabit iudicium accusatoris in reum pro aliquo praeiudicio ualere oportere. 