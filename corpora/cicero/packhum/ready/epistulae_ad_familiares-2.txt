ian .   56(?) <m. cicero s. d. p. lentulo pro cos.> a. trebonio, qui in tua prouincia magna negotia et ampla et expedita habet, multos annos utor ualde familiariter. is cum antea semper et suo splendore et nostra ceterorumque amicorum commendatione grati<osi>ssimus in prouincia fuit, tum hoc tempore propter tuum in me amorem nostramque necessitudinem uehementer confidit his meis litteris se apud te gratiosum fore. quae ne spes eum fallat uehementer rogo te commendoque tibi eius omnia negotia, libertos, procuratores, familiam, in primisque ut, quae t. ampius de eius re decreuit, ea comprobes omnibusque rebus eum ita tractes ut intellegat meam commendationem non uulgarem fuisse. 