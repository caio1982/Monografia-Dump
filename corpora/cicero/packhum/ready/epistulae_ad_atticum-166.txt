prid .  kal .  mart .   49 cicero attico sal. mihi molestior <lippitudo> erat etiam quam ante fuerat; dictare tamen hanc epistulam malui quam gallo fabio amantissimo utriusque nostrum nihil ad te litterarum dare. nam pridie quidem, quoquo modo potueram, scripseram ipse eas litteras quarum uaticinationem falsam esse cupio. huius autem epistulae non solum ea causa est, ut ne quis a me  dies intermittatur quin dem ad te litteras, sed etiam haec iustior, ut a te impetrarem ut sumeres aliquid temporis †quo tibi quia perexiguo tempore† opus est. explicari mihi tuum consilium plane uolo, ut penitus intellegam.  omnia sunt integra nobis; nihil praetermissum est quod non habeat sapientem excusationem, non modo probabilem. nam certe neque tum peccaui cum imperatam iam capuam non solum ignauiae dedecus sed etiam perfidiae suspicionem fugiens accipere nolui, neque cum post condiciones pacis per l. caesarem et fabatum adlatas caui ne animum eius offenderem cui pompeius iam armatus armato consulatum triumphumque deferret. nec uero haec extrema quisquam potest iure reprehendere, quod mare non transierim. id enim, etsi erat deliberationis, tamen obire non potui; neque enim suspicari debui, cum praesertim ex ipsius pompei litteris, idem quod te uideo existimasse, non dubitarim quin is domitio subuenturus esset, et plane quid rectum et quid faciendum mihi esset diutius cogitare malui.  primum igitur haec qualia tibi esse uideantur, etsi significata sunt a te, tamen accuratius mihi perscribas uelim, deinde aliquid etiam in posterum prospicias fingasque quem me esse deceat et ubi me plurimum prodesse rei publicae sentias, ecquae pacifica persona desideretur an in bellatore sint omnia.  atque ego, qui omnia officio metior, recordor tamen tua consilia, quibus si paruissem, tristitiam illorum temporum  non subissem. memini quid mihi tum suaseris per theophanem, per culleonem, idque saepe ingemiscens sum recordatus. qua re nunc saltem ad illos calculos reuertamur quos tum abiecimus, ut non solum gloriosis consiliis utamur sed etiam paulo salubri<ori>bus. sed nihil praescribo; accurate uelim perscribas tuam ad me sententiam. uolo etiam exquiras quam diligentissime poteris (habebis autem per quos possis) quid lentulus noster, quid domitius agat, quid acturus sit, quem ad modum nunc se gerant, num quem accusent, num cui suscenseant—quid dico num cui? num pompeio. omnino culpam omnem pompeius in domitium confert, quod ipsius litteris cognosci potest quarum exemplum ad te misi. haec igitur uidebis et, quod ante ad te scripsi, demetri magnetis librum quem ad te misit de concordia uelim mihi mittas.