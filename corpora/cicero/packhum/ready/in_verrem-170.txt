catinam cum uenisset, oppidum locuples, honestum, copiosum, dionysiarchum ad se proagorum, hoc est summum magistratum, uocari iubet; ei palam imperat ut omne argentum quod apud quemque esset catinae conquirendum curaret et ad se adferendum. phylarchum centuripinum, primum hominem genere, uirtute, pecunia, non hoc idem iuratum dicere audistis, sibi istum negotium dedisse atque imperasse ut centuripinis, in ciuitate totius siciliae multo maxima et locupletissima, omne argentum conquireret et ad se comportari iuberet? agyrio similiter istius imperio uasa corinthia per apollodorum, quem testem audistis, syracusas deportata sunt. illa uero optima [est], quod, cum haluntium uenisset praetor laboriosus et diligens, ipse in oppidum noluit accedere, quod erat difficili ascensu atque arduo, archagathum haluntinum, hominem non solum domi, sed tota sicilia in primis nobilem, uocari iussit. ei negotium dedit ut, quidquid halunti esset argenti caelati aut si quid etiam corinthiorum, id omne statim ad mare ex oppido deportaretur. escendit in oppidum archagathus. homo nobilis, qui a suis amari et diligi uellet, ferebat grauiter illam sibi ab isto prouinciam datam, nec quid faceret habebat; pronuntiat quid sibi imperatum esset; iubet omnis proferre quod haberent. metus erat summus; ipse enim tyrannus non discedebat longius; archagathum et  argentum in lectica cubans ad mare infra oppidum exspectabat. quem concursum in oppido factum putatis, quem clamorem, quem porro fletum mulierum? qui uideret equum troianum introductum, urbem captam diceret. efferri sine thecis uasa, extorqueri alia de manibus mulierum, ecfringi multorum foris, reuelli claustra. quid enim putatis? scuta si quando conquiruntur a priuatis in bello ac tumultu, tamen homines inuiti dant, etsi ad salutem communem dari sentiunt, ne quem putetis sine maximo dolore argentum caelatum domo, quod alter eriperet, protulisse. omnia deferuntur. cibyratae fratres uocantur; pauca improbant; quae probarant, iis crustae aut emblemata detrahebantur. sic haluntini excussis deliciis cum argento puro domum reuertuntur. 