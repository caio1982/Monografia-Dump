at infestis prope signis inferuntur galli in m. fonteium et instant atque urgent summo cum studio, summa cum audacia. uideo, iudices; sed multis et firmis praesidiis  uobis adiutoribus isti immani atque intolerandae barbariae resistemus. primum obicitur contra istorum impetus macedonia, fidelis et amica populo romano prouincia; quae cum se ac suas urbis non solum consilio sed etiam manu m. fontei conseruatam esse dicat, ut ipsa per hunc a thraecum aduentu ac depopulatione defensa <est>, sic ab huius nunc capite gallorum impetus terroresque depellit. constituitur ex altera parte ulterior hispania, quae profecto <non> modo religione sua resistere istorum cupiditati potest sed etiam sceleratorum hominum periuria testimoniis ac laudationibus suis refutare. atque ex ipsa etiam gallia fidelissima et grauissima auxilia sumuntur. uenit huic subsidio misero atque innocenti massiliensium cuncta ciuitas, quae non solum ob eam causam laborat ut huic, a quo ipsa seruata est, parem gratiam referre uideatur sed etiam quod ea condicione atque eo fato se in eis terris conlocatam esse arbitratur ne quid nostris hominibus istae gentes nocere possint. propugnat pariter pro salute m. fontei narbonensis colonia, quae per hunc ipsa nuper obsidione hostium liberata nunc eiusdem miseriis ac periculis commouetur. denique ut oportet bello gallico, ut maiorum iura moresque praescribunt, nemo est ciuis romanus qui sibi ulla excusatione utendum putet; omnes illius prouinciae publicani, agricolae, pecuarii, ceteri negotiatores uno animo m. fonteium atque una uoce defendunt. quod si tantas auxiliorum nostrorum copias indutiomarus ipse despexerit, dux allobrogum ceterorumque gallorum, num etiam de matris hunc complexu, lectissimae miserrimaeque feminae, uobis inspectantibus auellet atque abstrahet? praesertim cum uirgo uestalis ex altera parte germanum fratrem complexa teneat uestramque, iudices, ac populi romani fidem imploret; quae pro uobis liberisque uestris tot annos in dis  immortalibus placandis occupata est ut ea nunc pro salute sua fratrisque sui animos uestros placare possit. cui miserae quod praesidium, quod solacium reliquum est hoc amisso? nam ceterae feminae gignere ipsae sibi praesidia et habere domi fortunarum omnium socium participemque possunt; huic uero uirgini quid est praeter fratrem quod aut iucundum aut carum esse possit? nolite pati, iudices, aras deorum immortalium uestaeque matris cotidianis uirginis lamentationibus de uestro iudicio commoneri; prospicite ne ille ignis aeternus nocturnis fonteiae laboribus uigiliisque seruatus sacerdotis uestrae lacrimis exstinctus esse dicatur. tendit ad uos uirgo uestalis manus supplices easdem quas pro uobis dis immortalibus tendere consueuit. cauete ne periculosum superbumque sit eius uos obsecrationem repudiare cuius preces si di aspernarentur, haec salua esse non possent. uidetisne subito, iudices, uirum fortissimum, m. fonteium, parentis et sororis commemoratione lacrimas profudisse? qui numquam in acie pertimuerit, qui se armatus saepe in hostium manum multitudinemque immiserit, cum in eius modi periculis eadem se solacia suis relinquere arbitraretur quae suus pater sibi reliquisset, idem nunc conturbato animo pertimescit ne non modo ornamento et adiumento non sit suis sed etiam cum acerbissimo luctu dedecus aeternum miseris atque ignominiam relinquat. o fortunam longe disparem, m. fontei, si deligere potuisses ut potius telis tibi gallorum quam periuriis intereundum esset! tum enim uitae socia uirtus, mortis comes gloria fuisset; nunc uero qui est dolor uictoriae te atque imperi poenas ad eorum arbitrium sufferre qui aut uicti armis sunt aut inuitissimi paruerunt! a quo periculo defendite, iudices, ciuem fortem  atque innocentem; curate ut nostris testibus plus quam alienigenis credidisse uideamini, plus saluti ciuium quam hostium libidini consuluisse, grauiorem duxisse eius obsecrationem quae uestris sacris praesit quam eorum audaciam qui cum omnium sacris delubrisque bella gesserunt. postremo prospicite, iudices, id quod ad dignitatem populi romani maxime pertinet, ut plus apud uos preces uirginis uestalis quam minae gallorum ualuisse uideantur. 