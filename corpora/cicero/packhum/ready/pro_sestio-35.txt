uideamus nunc comitia magistratuum. fuit conlegium nuper tribunicium, in quo tres minime, uehementer duo populares existimabantur. ex iis qui populares non habebantur, quibus in illo genere conductarum contionum consistendi potestas non erat, duo a populo romano praetores uideo esse factos; et, quantum sermonibus uulgi et suffragiis intellegere potui, prae se populus romanus ferebat sibi illum in tribunatu cn. domiti animum constantem et egregium et q. anchari fidem ac fortitudinem, etiam si nihil agere potuissent, tamen uoluntate ipsa gratum fuisse. iam de c. fannio quae sit existimatio uidemus: quod iudicium populi romani in honoribus eius futurum sit, nemini dubium esse debet. quid? populares illi duo quid egerunt? alter, qui tamen se continuerat, tulerat nihil, senserat tantum de re publica aliud atque homines exspectabant, uir et bonus et innocens et bonis uiris semper probatus, quod parum uidelicet intellexit in tribunatu quid uero populo probaretur, et quod illum esse populum romanum qui in contione erat arbitrabatur, non tenuit eum locum in quem, nisi popularis esse uoluisset, facillime peruenisset. alter, qui ita se in populari ratione iactarat ut auspicia, legem aeliam, senatus auctoritatem, consulem, conlegas, bonorum iudicium nihili putaret, aedilitatem petiuit cum bonis uiris et hominibus primis sed non praestantissimis opibus et gratia: tribum suam non tulit, palatinam denique, per quam omnes illae pestes uexare rem  publicam dicebantur, perdidit, nec quicquam illis comitiis quod boni uiri uellent nisi repulsam tulit. uidetis igitur populum ipsum, ut ita dicam, iam non esse popularem, qui ita uehementer eos qui populares habentur respuat, eos autem qui ei generi aduersantur honore dignissimos iudicet. 