prid .  kal .  dec .   58  dyrrachii tullius s. d. terentiae suae et tulliae et ciceroni accepi ab aristocrito tris epistulas, quas ego lacrimis prope deleui. conficior enim maerore, mea terentia, nec meae me miseriae magis excruciant quam tuae uestraeque. ego autem hoc miserior sum quam tu, quae es miserrima, quod ipsa calamitas communis est utriusque nostrum, sed culpa mea propria est. meum fuit officium uel legatione uitare periculum uel diligentia et copiis resistere uel cadere fortiter. hoc miserius, turpius, indignius nobis nihil fuit. qua re cum dolore conficiar, tum etiam pudore. pudet enim me uxori [mae] optimae, suauissimis liberis uirtutem et diligentiam non praestitisse. nam mi ante oculos dies noctesque uersatur squalor uester et maeror et infirmitas ualetudinis tuae. spes autem salutis pertenuis ostenditur. inimici sunt multi, inuidi paene omnes. eicere nos magnum fuit, excludere facile est. sed tamen, quam diu uos eritis in spe, non deficiam, ne omnia mea culpa cecidisse uideantur.  ut tuto sim quod laboras, id mihi nunc facillimum est, quem etiam inimici uolunt uiuere in tantis miseriis. ego tamen  faciam quae praecipis. amicis quibus uoluisti egi gratias et eas litteras dexippo dedi meque de eorum officio scripsi a te certiorem esse factum. pisonem nostrum mirifico esse studio in nos et officio et ego perspicio et omnes praedicant. di faxint ut tali genero mihi praesenti tecum simul et cum liberis nostris frui liceat! nunc spes reliqua est in nouis tribunis pl. et in primis quidem diebus. nam si inueterarit, actum est. ea re ad te statim aristocritum misi ut ad me continuo initia rerum et rationem totius negoti posses scribere; etsi dexippo quoque ita imperaui statim ut recurreret, et ad fratrem misi ut crebro tabellarios mitteret. nam ego eo nomine sum dyrrachii hoc tempore ut quam celerrime quid agatur audiam, et sum tuto; ciuitas enim haec semper a me defensa est. cum inimici nostri uenire dicentur, tum in epirum ibo.  quod scribis te, si uelim, ad me uenturam, ego uero, cum sciam magnam partem istius oneris abs te sustineri, te istic esse uolo. si perficitis quod agitis, me ad uos uenire oportet; sin autem—sed nihil opus est reliqua scribere. ex primis aut summum secundis litteris tuis constituere poterimus quid nobis faciendum sit. tu modo ad me uelim omnia diligentissime perscribas; etsi magis iam rem quam litteras debeo <ex>spectare.  cura ut ualeas et ita tibi persuadeas, mihi te carius nihil esse nec umquam fuisse. uale, mea terentia; quam ego uidere uideor itaque debilitor lacrimis. uale.  prid. kal. dec. 