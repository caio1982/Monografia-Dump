uiii kal .  nou .   44  in puteolano <cicero attico sal.> uiii  kal. duas a te accepi [litteras]. respondebo igitur priori prius. adsentior tibi ut nec duces simus nec agmen cogamus, faueamus tamen. orationem tibi misi. eius custodiendae et proferendae arbitrium tuum. sed quando illum diem cum tu edendam putes? indutias quas scribis non intellego fieri posse. melior est ἀναντιφωνησία, qua me usurum arbitror. quod scribis legiones duas brundisium uenisse, uos omnia prius. scribes igitur quicquid audieris.  uarronis διάλογον exspecto. <non> improbo Ἡρακλείδειον, praesertim cum tu tanto opere delectere; sed quale uelis uelim scire. quod ad te antea atque adeo prius scripsi (sic enim mauis), ad scribendum, <si licet> tibi uere dicere, fecisti me acriorem. ad tuum enim iudicium, quod mihi erat notum, addidisti peducaei auctoritatem, magnam eam quidem apud me et in primis grauem. enitar igitur ne desideres aut industriam meam aut diligentiam.  uettienum, ut scribis, et faberium foueo. cloelium nihil  arbitror malitiose; quamquam—sed quod egerit. de libertate retinenda, qua certe nihil est dulcius, tibi adsentior. itane gallo caninio? <o> hominem nequam! quid enim dicam aliud? cautum marcellum! me sic, sed non tamen cautissimum.  longiori epistulae superiorique respondi. nunc breuiori propiorique quid respondeam nisi eam fuisse dulcissimam? res hispanienses ualde bonae, modo balbillum incolumem uideam, subsidium nostrae senectutis. de anniano item, quod me ualde obseruat uisellia. sed haec quidem humana. de bruto te nihil scire dicis, sed seruilia uenisse m. scaptium eumque non †qua† pompa, ad se tamen clam uenturum sciturumque me omnia; quae ego statim. interea narrat eadem bassi seruum uenisse qui nuntiaret legiones alexandrinas in armis esse, bassum arcessi, cassium exspectari. quid quaeris? uidetur res publica ius suum recuperatura. sed ne quid ante. nosti horum exercitationem in latrocinio et amentiam.