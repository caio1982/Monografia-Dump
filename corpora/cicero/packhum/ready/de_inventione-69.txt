locus communis accusatoris in eum, qui, cum id, quod arguitur, negare non possit, tamen aliquid sibi spei conparet ex iudiciorum perturbatione. atque hic utilitatis iudiciorum demonstratio et de eo conquestio, qui supplicium dederit indamnatus; in eius autem, qui sumpserit, audaciam et crudelitatem indignatio. ab defensore, in eius, quem ultus sit, audaciam <cum> sui conquestione; rem non ex nomine ipsius negotii, sed ex consilio eius, qui fecerit, et causa et tempore  considerari oportere; quid mali futurum sit aut ex iniuria aut scelere alicuius, nisi tanta et tam perspicua audacia ab eo, ad cuius famam aut ad parentes aut ad liberos pertineret aut ad aliquam rem, quam caram esse omnibus aut necesse est aut oportet esse, uindicata.  remotio criminis est, cum eius intentio facti, quod ab aduersario infertur, in alium aut in aliud demouetur. id fit bipertito; nam tum causa, tum res ipsa remouetur. causae remotioni hoc nobis exemplo sit: rhodii quosdam legarunt athenas. legatis quaestores sumptum, quem oportebat dari, non dederunt. legati profecti non sunt. accusantur. intentio est: 'proficisci oportuit.' depulsio est: 'non oportuit.' quaestio est: oportueritne? ratio est: 'sumptus enim, qui de publico dari solet, is ab quaestore non est datus.' infirmatio est: 'uos tamen id, quod publice uobis erat negotii datum, conficere oportebat.' iudicatio est: cum iis, qui legati erant, sumptus, qui debebatur de publico, non daretur, oportueritne eos conficere nihilo minus legationem? hoc in genere primum sicut in ceteris, si quid aut ex coniecturali aut ex alia constitutione sumi possit, uideri oportebit. deinde pleraque et ex comparatione et ex relatione criminis in hanc quoque causam conuenire poterunt. 