quaeri hoc solere me non praeterit—ut ex me ea quae tibi in mentem non ueniunt audias—quem ad modum, si ciuitas adimi non possit, in colonias latinas saepe nostri ciues profecti sint. aut sua uoluntate aut legis multa profecti sunt; quam multam si sufferre uoluissent, manere in ciuitate potuissent. quid? quem pater patratus dedidit aut suus pater populusue uendidit, quo is iure amittit ciuitatem? ut religione ciuitas soluatur ciuis romanus deditur; qui cum est acceptus, est eorum quibus est deditus; si non accipiunt, <ut> mancinum numantini, retinet integram causam et ius ciuitatis. si pater uendidit eum quem in suam potestatem susceperat, ex potestate dimittit. iam populus cum eum uendit qui miles factus non est, non adimit ei libertatem, sed iudicat non esse eum liberum qui, ut liber sit, adire periculum noluit; cum autem incensum uendit, hoc iudicat, cum ei qui in seruitute iusta fuerunt censu liberentur, eum qui, cum liber esset, censeri noluerit, ipsum sibi libertatem abiudicauisse. quod si maxime hisce rebus adimi libertas aut ciuitas potest, non intellegunt qui haec commemorant, si per has rationes maiores adimi posse uoluerunt, alio modo noluisse? nam ut haec ex iure ciuili proferunt, sic adferant uelim quibus lege aut rogatione ciuitas aut libertas erepta sit. nam quod ad exsilium attinet, perspicue intellegi potest quale sit. exsilium enim non supplicium est, sed perfugium portusque supplici. nam quia uolunt poenam aliquam subterfugere aut calami tatem, eo solum uertunt, hoc est sedem ac locum mutant. itaque nulla in lege nostra reperietur, <ut> apud ceteras ciuitates, maleficium ullum exsilio esse multatum; sed cum homines uincula, neces ignominiasque uitant, quae sunt legibus constitutae, confugiunt quasi ad aram in exsilium. qui si in ciuitate legis uim subire uellent, non prius ciuitatem quam uitam amitterent; quia nolunt, non adimitur eis ciuitas, sed ab eis relinquitur atque deponitur. nam, cum ex nostro iure duarum ciuitatum nemo esse possit, tum amittitur haec ciuitas denique, cum is qui profugit receptus est in exsilium, hoc est in aliam ciuitatem. 