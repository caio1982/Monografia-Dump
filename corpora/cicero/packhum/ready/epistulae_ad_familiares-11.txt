parte priore  53(?) m. cicero s. d. curioni quamquam me nomine neglegentiae suspectum tibi esse doleo, tamen non tam mihi molestum fuit accusari abs te  officium meum quam iucundum requiri, praesertim cum, in quo accusabar, culpa uacarem, in quo autem desiderare te significabas meas litteras, prae te ferres perspectum mihi quidem sed tamen dulcem et optatum amorem tuum. equidem neminem praetermisi, quem quidem ad te peruenturum putarem, cui litteras non dederim; etenim quis est tam in scribendo impiger quam ego? a te uero bis terue summum et eas perbreuis accepi. qua re, si iniquus es in me iudex, condemnabo eodem ego te crimine; sin me id facere noles, te mihi aequum praebere debebis.  sed de litteris hactenus; non enim uereor ne non scribendo te expleam, praesertim si in eo genere studium meum non aspernabere. ego te afuisse tam diu a nobis et dolui, quod carui fructu iucundissimae consuetudinis, et laetor, quod absens omnia cum maxima dignitate es consecutus quodque in omnibus tuis rebus meis optatis fortuna respondit. breue est quod me tibi praecipere meus incredibilis in te amor cogit: tanta est exspectatio uel animi uel ingeni tui ut ego te obsecrare obtestarique non dubitem sic ad nos conformatus reuertare ut, quam exspectationem tui concitasti, hanc sustinere ac tueri possis. et quoniam meam tuorum erga me meritorum memoriam nulla umquam delebit obliuio, te rogo ut memineris, quantaecumque tibi accessiones fient et fortunae et dignitatis, eas te non potuisse consequi ni meis puer olim fidelissimis atque amantissimis consiliis paruisses. qua re hoc animo in nos esse debebis ut aetas nostra iam ingrauescens in amore atque in adulescentia tua conquiescat. 