nam quod ius ciuile, crasse, tam uehementer amplexus es, uideo quid egeris; tum, cum dicebas, uidebam; primum scaeuolae te dedisti, quem omnes amare meritissimo pro eius eximia suauitate debemus; cuius artem cum indotatam esse et incomptam uideres, uerborum eam dote locupletasti et ornasti; deinde quod in ea tu plus operae laborisque consumpseras, cum eius studi tibi et hortator et magister esset domi, ueritus es, nisi istam artem oratione exaggerasses, ne operam perdidisses. sed ego ne cum ista quidem arte pugno. sit sane tanta quantam tu illam esse uis—etenim sine controuersia et magna est et late patet et ad multos pertinet et summo in honore semper fuit et clarissimi ciues ei studio etiam hodie praesunt—sed uide, crasse, ne dum  nouo et alieno ornatu uelis ornare iuris ciuilis scientiam, suo quoque eam concesso et tradito spolies atque denudes. nam, si ita diceres, qui iuris consultus esset, esse eum oratorem, itemque qui esset orator, iuris eundem esse consultum, praeclaras duas artis constitueres atque inter se paris et eiusdem socias dignitatis. nunc uero iuris consultum sine hac eloquentia, de qua quaerimus, fateris esse posse, fuisseque plurimos; oratorem negas, nisi illam scientiam adsumpserit, esse posse. ita est tibi iuris consultus ipse per se nihil nisi leguleius quidam cautus et acutus, praeco actionum, cantor formularum, auceps syllabarum; sed quia saepe utitur orator subsidio iuris in causis, idcirco istam iuris scientiam eloquentiae tamquam ancillulam pedisequamque adiunxisti. 