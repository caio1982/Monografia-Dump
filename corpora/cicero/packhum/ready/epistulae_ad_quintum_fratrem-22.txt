xii kal .  nou .   54 <marcus quinto fratri salutem> occupationum mearum tibi signum sit librari manus. diem scito esse nullum quo die non dicam pro reo. ita, quicquid conficio aut cogito, in ambulationis tempus fere confero.  negotia se nostra sic habent, domestica uero ut uolumus. ualent pueri, studiose discunt, diligenter docentur, et nos et inter se amant. expolitiones utriusque nostrum sunt in manibus, sed tua ad perfectum iam res rustica arcani et laterii. praeterea de aqua, de uia nihil praetermisi quadam epistula quin enucleate ad te perscriberem. sed me illa cura  sollicitat angitque uehementer quod dierum iam amplius quadraginta interuallo nihil a te, nihil a caesare, nihil ex istis locis non modo litterarum sed ne rumoris quidem adfluxit. me autem iam et mare istuc et terra sollicitat neque desino, ut fit in amore, ea quae minime uolo cogitare. qua re non equidem iam te rogo ut ad me de te, de rebus istis scribas (numquam enim, cum potes, praetermittis), sed hoc te scire uolo, nihil fere umquam me sic exspectasse ut, cum haec scribebam, tuas litteras.  nunc cognosce ea quae sunt in re publica. comitiorum cottidie singuli dies tolluntur obnuntiationibus magna uoluntate bonorum omnium; tanta inuidia sunt consules propter suspicionem pactorum a candidatis praemiorum. candidati consulares quattuor omnes rei. causae sunt difficiles, sed enitemur ut messalla noster saluus sit, quod est etiam cum reliquorum salute coniunctum. gabinium de ambitu reum fecit p. sulla subscribente priuigno memmio, fratre caecilio, sulla filio. contra dixit l. torquatus omnibusque libentibus non obtinuit. quaeris quid fiat de gabinio: sciemus de maiestate triduo; quo quidem in iudicio odio premitur omnium generum, maxime testibus laeditur, accusatoribus frigidissimis utitur. consilium uarium, quaesitor grauis et firmus alfius, pompeius uehemens in iudicibus rogandis. quid futurum sit nescio, locum tamen illi in ciuitate non uideo. animum praebeo ad illius perniciem moderatum, ad rerum euentum lenissimum.  habes fere de omnibus rebus. unum illud addam: cicero tuus nosterque summo studio est paeoni sui rhetoris, hominis, opinor, ualde exercitati et boni. sed nostrum instituendi genus esse paulo eruditius et θετικώτερον non ignoras. qua re neque ego impediri ciceronis iter atque illam disciplinam uolo et ipse puer magis illo declamatorio genere duci et  delectari uidetur. in quo quoniam ipsi quoque fuimus, patiamur illum ire nostris itineribus, eodem enim peruenturum esse confidimus; sed tamen, si nobiscum eum rus aliquo eduxerimus, in hanc nostram rationem consuetudinemque inducemus. magna enim nobis a te proposita merces est, quam certe nostra culpa numquam minus adsequemur.  quibus in locis et qua spe hiematurus sis ad me quam diligentissime scribas uelim.