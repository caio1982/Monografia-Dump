ac ne qui forte dubitet cuius modi hoc totum sit negotium, tametsi iam dudum omnibus istius improbitatem perspicuam esse confido, tamen paulum etiam attendite. uidetis illum subcrispo capillo, nigrum, qui eo uultu nos intuetur ut sibi ipse peracutus esse uideatur, qui tabulas tenet, qui scribit, qui monet, qui proximus est. is est claudius, qui in sicilia sequester istius, interpres, confector negotiorum, prope conlega timarchidi numerabatur, nunc obtinet eum locum ut uix apronio illi de familiaritate concedere uideatur, ei qui se non timarchidi sed ipsius uerris conlegam et socium esse dicebat. dubitate etiam,  si potestis, quin eum iste potissimum ex omni numero delegerit cui hanc cognitoris falsi improbam personam imponeret, quem et huic inimicissimum et sibi amicissimum esse arbitraretur! hic uos dubitabitis, iudices, tantam istius audaciam, tantam crudelitatem, tantam iniuriam uindicare? dubitabitis exemplum illorum iudicum sequi qui damnato cn. dolabella damnationem philodami opuntii resciderunt, quod is non absens reus factus esset, quae res iniquissima atque acerbissima est, sed cum ei legatio iam romam a suis ciuibus esset data? quod illi iudices multo in leuiore causa statuerunt aequitatem secuti, uos id statuere in grauissima causa, praesertim aliorum auctoritate iam confirmatum, dubitabitis?  at quem hominem, c. uerres, tanta tam insigni iniuria adfecisti? quem hominem absentem de litteris corruptis causa incognita condemnasti? cuius absentis nomen recepisti? quem absentem non modo sine crimine et sine teste, uerum etiam sine accusatore damnasti? quem hominem? di immortales! non dicam amicum tuum, quod apud homines clarissimum est, non hospitem, quod sanctissimum est; nihil enim minus libenter de sthenio commemoro, nihil aliud in eo quod reprehendi possit inuenio nisi quod homo frugalissimus atque integerrimus te, hominem plenum stupri flagiti sceleris, domum suam inuitauit, nisi quod, qui c. mari, cn. pompei, c. marcelli, l. sisennae, tui defensoris, ceterorum uirorum fortissimorum hospes fuisset atque esset, ad eum numerum clarissimorum hominum tuum quoque nomen adscripsit. quare de hospitio uiolato  et de tuo isto scelere nefario nil queror; hoc dico non iis qui sthenium norunt, hoc est nemini eorum qui in sicilia fuerunt,—nemo enim ignorat quo hic in ciuitate sua splendore, qua apud omnis siculos dignitate atque existimatione sit; sed ut illi quoque qui in ea prouincia non fuerunt intellegere possint in quo homine tu statueris exemplum eius modi, quod cum propter iniquitatem rei tum etiam propter hominis dignitatem acerbum omnibus atque intolerandum uideretur. estne sthenius is qui, omnis honores domi suae facillime cum adeptus esset, amplissime ac magnificentissime gessit, qui oppidum non maximum maximis ex pecunia sua locis communibus monumentisque decorauit, cuius de meritis in rem publicam thermitanorum siculosque uniuersos fuit aenea tabula fixa thermis in curia, in qua publice erat de huius beneficiis scriptum et incisum? quae tabula tum imperio tuo reuulsa, nunc a me tamen deportata est, ut omnes huius honores inter suos et amplitudinem possent cognoscere. estne hic qui apud cn. pompeium, clarissimum uirum, cum accusatus esset, quod propter c. mari familiaritatem et hospitium contra rem publicam sensisse eum inimici et accusatores eius dicerent, cumque magis inuidioso crimine quam uero arcesseretur, ita a cn. pompeio absolutus est ut in eo ipso iudicio pompeius hunc hospitio suo dignissimum statueret? ita porro laudatus defensusque ab omnibus siculis ut idem pompeius non ab homine solum, sed etiam a prouincia tota se huius absolutione inire gratiam arbitraretur? postremo estne hic qui et animum in rem publicam habuit eius modi et tantum auctoritate apud suos ciuis potuit ut perficeret in sicilia solus te praetore, quod non modo siculus nemo sed  ne sicilia quidem tota potuisset, ut ex oppido thermis nullum signum, nullum ornamentum, nihil ex sacro, nihil de publico attingeres, cum praesertim et essent multa praeclara et tu omnia concupisses? denique nunc uide quid inter te, cuius nomine apud siculos dies festi aguntur et praeclara illa uerria celebrantur, cui statuae romae stant inauratae a communi siciliae, quem ad modum inscriptum uidemus, datae—uide, inquam, quid inter te et hunc siculum, qui abs te est, patrono siciliae, condemnatus, intersit. hunc ciuitates ex sicilia permultae testimonio suo legationibusque ad eam rem missis publice laudant: te, omnium siculorum patronum, una mamertina ciuitas, socia furtorum ac flagitiorum tuorum, publice laudat—ita tamen nouo more ut legati laedant, legatio laudet—ceterae quidem ciuitates publice litteris legationibus testimoniis accusant, queruntur, arguunt: si tu absolutus sis, se funditus euersas esse arbitrantur. 