febr .   50 caelius ciceroni s. non dubito quin perlatum ad te sit appium a dolabella reum factum sane quam non ea qua existimaueram inuidia; neque enim stulte appius, qui, simul atque dolabella accessit ad tribunal, introierat in urbem triumphique postulationem abiecerat, quo facto rettudit sermones paratiorque uisus est quam sperauerat accusator. is nunc in te maximam spem habet. scio tibi eum non esse odio; quam uelis eum obligare in tua manu est. cum quo <si> simultas tibi non fuisset, liberius tibi de tota re esset; nunc, si ad illam summam ueritatem legitimum ius exegeris, cauendum tibi erit ne parum simpliciter et candide posuisse inimicitias uidearis. in hanc partem porro tutum tibi erit si quid uolueris gratificari; nemo enim necessitudine et amicitia te deterritum ab officio dicet.  illud mihi occurrit, quod inter postulationem et nominis delationem uxor a dolabella discessit. quid mihi discedens mandaris memini; quid ego tibi scripserim te non arbitror oblitum. non est iam tempus plura narrandi; unum illud monere te possum, si res tibi non displicebit, tamen hoc  tempore nihil de tua uoluntate ostendas et exspectes quem ad modum exeat ex hac causa denique. inuidiosum tibi sit si emanarit. porro, <si> significatio ulla intercess<er>it, clarius quam deceat aut expediat fiat. neque ille tacere eam rem poterit quae suae spei tam opportuna acciderit quaeque in negotio conficiendo tanto illustrior erit, cum praesertim is sit qui, si perniciosum sciret esse loqui de hac re, uix tamen se contineret.  pompeius dicitur ualde pro appio laborare, ut etiam putent alterum utrum de filiis ad te missurum. hic nos omnis absoluimus, et hercules consaepta omnia foeda et inhonesta sunt. consules autem habemus summa diligentia; adhuc senatus consultum nisi de feriis latinis nullum facere potuerunt. curioni nostro tribunatus conglaciat. sed dici non potest quo modo hic omnia iaceant. nisi ego cum tabernariis et aquariis pugnarem, ueternus ciuitatem occupasset. si parthi uos nihil calfaciunt, nos [nihil] frigore frigescimus. tamen, quoquo modo [hic omnia iaceant] potuit, sine parthis bibulus in amano nescio quid cohorticularum amisit. hoc si<c> nuntiatum est.  quod tibi supra scripsi curionem ualde frigere, iam calet; nam feruentissime concerpitur. leuissime enim, quia de intercalando non obtinuerat, transfugit ad populum et pro caesare loqui coepit legemque uiariam non dissimilem agrariae rulli et alimentariam, quae iubet aedilis metiri, iactauit. hoc nondum fecerat cum priorem partem epistulae scripsi.  amabo te, si quid quod opus fuerit appio facies, ponito me in gratia. de dolabella integrum tibi reserues suadeo; et huic  rei de qua loquor et dignitati tuae aequitatisque opinioni hoc ita facere expedit.  turpe tibi erit pantheras graecas me non habere.