xui kal .  febr .   56 <m. cicero s. d. p. lentulo pro cos.> id. ian. in senatu nihil est confectum propterea quod dies magna ex parte consumptus est altercatione lentuli consulis et canini tribuni pl. eo die nos quoque multa uerba fecimus maximeque uisi sumus senatum commemoratione tuae uoluntatis erga illum ordinem permouere. itaque postridie placuit ut breuiter sententias diceremus. uidebatur enim reconciliata nobis uoluntas esse senatus, quod cum dicendo tum singulis appellandis rogandisque perspexeram. itaque cum sententia prima bibuli pronuntiata esset, ut tres legati regem reducerent, secunda hortensi, ut tu sine exercitu reduceres, tertia uolcaci, ut pompeius reduceret, postulatum est ut bibuli sententia diuideretur. quatenus de religione  dicebat, cui quidem rei iam obsisti non poterat, bibulo adsensum est; de tribus legatis frequentes ierunt in alia omnia. proxima erat hortensi sententia, cum lupus tribunus pl., quod ipse de pompeio rettulisset, intendere coepit ante se oportere discessionem facere quam consules. eius orationi uehementer ab omnibus reclamatum est; erat enim et iniqua et noua. consules neque concedebant neque ualde repugnabant; diem consumi uolebant, id quod est factum. perspiciebant enim in hortensi sententiam multis partibus pluris ituros, quamquam aperte ut uolcacio adsentirentur multi rogabantur, atque id ipsum consulibus inuitis; nam ii bibuli sententiam ualere cupierant. hac controuersia usque ad noctem ducta senatus dimissus est.  ego eo die casu apud pompeium cenaui nactusque tempus hoc magis idoneum quam umquam antea, quod post tuum discessum is dies honestissimus nobis fuerat in senatu, ita sum cum illo locutus ut mihi uiderer animum hominis ab omni alia cogitatione ad tuam dignitatem tuendam traducere. quem ego ipsum cum audio, prorsus eum libero omni suspicione cupiditatis; cum autem eius familiaris omnium ordinum uideo, perspicio, id quod iam omnibus est apertum, totam rem istam iam pridem a certis hominibus non inuito rege ipso consiliariisque eius esse corruptam.  haec scripsi a. d. xui kal. febr. ante lucem. eo die senatus erat futurus. nos in senatu, quem ad modum spero, dignitatem nostram, ut potest in tanta hominum perfidia et iniquitate, retinebimus. quod ad popularem rationem attinet, hoc uidemur esse consecuti, ut ne quid agi cum populo aut saluis auspiciis aut saluis legibus aut denique sine ui posset.  de his rebus pridie quam haec scripsi senatus auctoritas grauissima intercessit; cui cum cato et caninius intercessissent, tamen est perscripta. eam ad te missam esse arbitror. de ceteris rebus quicquid erit actum scribam ad te et ut quam rectissime agatur omni mea cura, opera, diligentia, gratia prouidebo.