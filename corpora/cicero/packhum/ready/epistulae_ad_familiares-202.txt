ex .  iun .   43(?)  romae cicero planco in te et in collega omnis spes est dis approbantibus. concordia uestra, quae senatui declarata litteris uestris est, mirifice et senatus et cuncta ciuitas delectata est.  quod ad me scripseras de re agraria, si consultus senatus esset, ut quisque honorificentissimam de te sententiam dixisset, eam secutus esset; qui certe ego fuissem. sed propter tarditatem sententiarum moramque rerum cum ea quae consulebantur ad exitum non peruenirent, commodissimum mihi plancoque fratri uisum est uti eo <senatus consulto> quod ne nostro arbitratu componeretur quis fuerit impedimento arbitror te ex planci litteris cognouisse.  sed siue in senatus consulto siue in ceteris rebus desideras aliquid, sic tibi persuade, tantam esse apud omnis bonos tui caritatem ut nullum genus amplissimae dignitatis excogitari possit quod tibi non paratum sit. litteras tuas uehementer exspecto, et quidem talis qualis maxime opto.  uale. 