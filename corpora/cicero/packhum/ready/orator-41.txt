quoniam igitur causam quoque ostendimus, naturam nunc—id enim erat tertium—si placet explicemus; quae disputatio non huius instituti sermonis est sed artis intumae. quaeri enim potest, qui sit orationis numerus et ubi sit positus et natus ex quo et is unusne sit an duo an plures quaque ratione componatur et ad quam rem et quando et quo loco et quemadmodum adhibitus aliquid uoluptatis afferat. sed ut in plerisque rebus sic in hac duplex est considerandi uia, quarum altera est longior, breuior altera, eadem etiam planior. est autem longioris prima illa quaestio sitne omnino ulla numerosa oratio; quibusdam enim non uidetur, quia nihil insit in ea certi ut in uersibus, et quod ipsi qui affirment esse eos numeros, rationem cur sint non queant reddere. deinde, si sit numerus in oratione, qualis sit aut quales et e poeticisne numeris an ex alio genere quodam et, si e poeticis, quis eorum sit aut qui; namque aliis unus modo aliis plures aliis omnes idem uidentur. deinde, quicumque sunt siue unus siue plures, communesne sint omni generi orationis—quoniam aliud genus est narrandi aliud persuadendi aliud docendi—an dispares numeri cuique orationis generi accommoden tur; si communes, qui sint; si dispares, quid intersit et cur non aeque in oratione atque in uersu numerus appareat. deinde, quod dicitur in oratione numerosum, id utrum numero solum efficiatur an etiam uel compositione quadam uel genere uerborum; an sit suum cuiusque, ut numerus interuallis, compositio uocibus, genus ipsum uerborum quasi quaedam forma et lumen orationis appareat, sitque omnium fons compositio ex eaque et numerus efficiatur et ea quae dicuntur orationis quasi formae et lumina, quae, ut dixi, graeci uocant σχήματα. at non est unum nec idem, quod uoce iucundum est et quod moderatione absolutum et quod inluminatum genere uerborum; quanquam id quidem finitimum est numero, quia per se plerumque perfectum est; compositio autem ab utroque differt, quae tota seruit grauitati uocum aut suauitati. haec igitur fere sunt in quibus rei natura quaerenda sit. 