in adtenuato figurae genere, id quod ad inf<u>mum et cottidianum sermonem demissum est, hoc erit exemplum: 'nam ut forte hic in balineas uenit, coepit, postquam perfusus est, defricari; deinde, ubi uisum est, ut in alueum descenderet, ecce tibi iste de trauerso: "heus", inquit, "adolescens, pueri tui modo me pulsarunt; satis facias oportet." hic, qui id aetatis ab ignoto praeter consuetudinem appellatus esset, erubuit. iste clarius eadem et alia dicere coepit. hic: "uix; tamen", inquit, "sine me considerare." tum uero iste clamare uoce ista, quae perfacile cuiuis rubores eicere potest: ita petulans est atque acerba,  ne ad solarium quidem, ut mihi uidetur, sed pone scaenam et in eiusmodi locis exercitata. conturbatus est adolescens: nec mirum, cui etiam nunc pedagogi lites ad oriculas uersarentur inperito huiusmodi conuiciorum. ubi enim iste uidisset scurram exhausto rubore, qui se putaret nihil habere, quod de existimatione perderet, ut omnia sine famae detrimento facere posset?'  igitur genera figurarum ex ipsis exemplis intellegi poterant. erat enim et adtenuata uerborum constructio quaedam et item alia in grauitate, alia posita in mediocritate.  est autem cauendum, ne, dum haec genera consectemur, in finituma et propinqua uitia ueniamus. nam graui figurae, quae laudanda est, propinqua est ea, quae fugienda; quae recte uidebitur appellari, si suff<la>ta nominabitur. nam ita ut corporis bonam habitudinem tumos imitatur saepe, item grauis oratio saepe inperitis uidetur ea, quae turget et inflata est, cum aut nouis aut priscis uerbis aut duriter aliunde translatis aut grauioribus, quam res postulat, aliquid dicitur, hoc modo: 'nam qui perduellionibus uenditat patriam, non sa tis subplicii dederit, si praeceps in neptunias depultus erit lacunas. p<o>enit<e> igitur istum, qui montis belli fabricatus est, campos sustulit pacis.' 