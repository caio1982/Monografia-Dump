an uero tu parum putas inuestigatas esse a nobis labis imperi tui stragisque prouinciae? quas quidem nos non uestigiis odorantes ingressus tuos sed totis uolutationibus corporis et cubilibus persecuti sumus. notata a nobis sunt et prima illa scelera in aduentu cum, accepta pecunia a dyrrachinis ob necem hospitis tui platoris, eius ipsius domum deuertisti cuius sanguinem addixeras, eumque seruis symphoniacis et aliis muneribus acceptis timentem multumque dubitantem confirmasti et thessalonicam fide tua uenire iussisti. quem ne maiorum quidem more supplicio adfecisti, cum miser ille securibus hospitis sui ceruices  subicere gestiret, sed ei medico quem tecum tu eduxeras imperasti ut uenas hominis incideret; cum quidem tibi etiam accessio fuit ad necem platoris pleuratus eius comes, quem necasti uerberibus summa senectute confectum. idemque tu rabocentum, bessicae gentis principem, cum te trecentis talentis regi cotyi uendidisses, securi percussisti, cum ille ad te legatus in castra uenisset et tibi magna praesidia et auxilia a bessis peditum equitumque polliceretur, neque eum solum sed etiam ceteros legatos qui simul uenerant; quorum omnium capita regi cotyi uendidisti. denseletis, quae natio semper oboediens huic imperio etiam in illa omnium barbarorum defectione macedoniam c. sentio praetore tutata est, nefarium bellum et crudele intulisti, eisque cum fidelissimis sociis uti posses, hostibus uti acerrimis maluisti. ita perpetuos defensores macedoniae uexatores ac praedatores effecisti; uectigalia nostra perturbarunt, urbes ceperunt, uastarunt agros, socios nostros in seruitutem abduxerunt, familias abripuerunt, pecus abegerunt, thessalonicensis, cum <de> oppido desperassent, munire arcem coegerunt. a te iouis urii fanum antiquissimum barbarorum sanctissimumque direptum est. tua scelera di immortales in nostros milites expiauerunt; qui cum nouo genere morbi adfligerentur neque se recreare quisquam posset, qui semel incidisset, dubitabat nemo quin uiolati hospites, legati necati, pacati atque socii nefario bello lacessiti, fana uexata hanc tantam efficerent uastitatem. cognoscis ex particula parua scelerum et crudelitatis tuae genus uniuersum.  