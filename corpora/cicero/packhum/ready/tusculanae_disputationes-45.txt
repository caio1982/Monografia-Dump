de exercitatione et consuetudine et commentatione  dixi. age sis, nunc de ratione uideamus, nisi quid uis ad haec.  egone ut te interpellem? ne hoc quidem uellem: ita me ad credendum tua ducit oratio.  sitne igitur malum dolere necne, stoici uiderint, qui contortulis quibusdam et minutis conclusiunculis nec ad sensus permanantibus effici uolunt non esse malum dolorem. ego illud, quicquid sit, tantum esse, quantum uideatur, non puto, falsaque eius uisione et specie moueri homines dico uehementius, doloremque [eius] omnem esse tolerabilem.  unde igitur ordiar? an eadem breuiter attingam, quae modo dixi, quo facilius oratio progredi possit longius? inter omnis igitur hoc constat, nec doctos homines solum sed etiam indoctos, uirorum esse fortium et magnanimorum et patientium et humana uincentium toleranter dolorem pati; nec uero quisquam fuit, qui eum, qui ita pateretur, non laudandum putaret. quod ergo et postulatur a fortibus et laudatur, cum fit, id aut extimescere ueniens aut non ferre praesens nonne turpe est? atqui uide ne, cum omnes rectae animi adfectiones uirtutes appellentur, non sit hoc proprium nomen omnium, sed ab ea quae una ceteris excellebat omnes nominatae sint. appellata est enim ex uiro uirtus; uiri autem propria maxime est  fortitudo, cuius munera duo sunt maxima: mortis dolorisque contemptio. utendum est igitur his, si uirtutis compotes uel potius si uiri uolumus esse, quoniam a uiris uirtus nomen est mutuata.  quaeres fortasse, quo modo, et recte: talem enim medicinam philosophia profitetur. uenit epicurus, homo minime malus uel potius uir optimus; tantum monet, quantum intellegit. 'neglege' inquit 'dolorem.' quis hoc dicit? idem, qui dolorem summum malum? uix satis constanter. audiamus. 'si summus dolor est' inquit, 'breuem necesse est esse.' 'iteradum eadem ista mihi!' non enim satis intellego, quid summum dicas esse, quid breue. 'summum, quo nihil sit superius, breue, quo nihil breuius. contemno magnitudinem doloris, a qua me breuitas temporis uindicabit ante paene quam uenerit.' sed si est tantus dolor, quantus philoctetae? 'bene plane magnus mihi quidem uidetur, sed tamen non summus; nihil enim dolet nisi pes: possunt oculi, potest caput latera pulmones, possunt omnia; longe igitur abest a summo dolore. ergo' inquit 'dolor diuturnus habet laetitiae plus quam molestiae.' nunc ego non possum tantum hominem nihil sapere dicere, sed nos ab eo derideri puto. ego summum dolorem—summum autem dico, etiamsi decem atomis est maior alius—non continuo esse dico breuem multosque possum bonos uiros nominare, qui complures annos doloribus podagrae cru cientur maximis. sed homo catus numquam terminat nec magnitudinis nec diuturnitatis modum, ut sciam, quid summum dicat in dolore, quid breue in tempore. omittamus hunc igitur nihil prorsus dicentem cogamusque confiteri non esse ab eo doloris remedia quaerenda, qui dolorem malorum omnium maxumum dixerit, quamuis idem forticulum se in torminibus et in stranguria sua praebeat. aliunde igitur est quaerenda medicina, et maxime quidem, si, quid maxime consentaneum sit, quaerimus, ab is quibus, quod honestum sit, summum bonum, quod turpe, summum uidetur malum. his tu praesentibus gemere et iactare te non audebis profecto; loquetur enim eorum uoce uirtus ipsa tecum: 'tune, cum pueros lacedaemone, adulescentis olympiae, barbaros in harena uideris excipientis grauissimas plagas et ferentis silentio, si te forte dolor aliquis peruellerit, exclamabis ut mulier, non constanter et sedate feres?' 'fieri non potest; natura non patitur.' audio. pueri ferunt gloria ducti, ferunt pudore alii, multi metu, et tamen ueremur, ut hoc, quod a tam multis et quod tot locis perferatur, natura patiatur? illa uero non modo patitur, uerum etiam postulat: nihil enim habet praestantius, nihil quod magis expetat quam honestatem, quam  laudem, quam dignitatem, quam decus. hisce ego pluribus nominibus unam rem declarari uolo, sed utor, ut quam maxime significem, pluribus. uolo autem dicere illud homini longe optumum esse, quod ipsum sit optandum per se, a uirtute profectum uel in ipsa uirtute situm, sua sponte laudabile, quod idem citius dixerim solum quam non summum bonum. atque ut haec de honesto, sic de turpi contraria: nihil tam taetrum, nihil tam aspernandum, nihil homine indignius. 