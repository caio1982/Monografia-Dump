ui kal .  mai .   44  in puteolano cicero antonio cos. s. d. quod mecum per litteras agis unam ob causam mallem coram egisses; non enim solum ex oratione, sed etiam ex uultu et oculis et fronte, ut aiunt, meum erga te amorem perspicere potuisses. nam cum te semper amaui, primum tuo studio, post etiam beneficio prouocatus, tum his temporibus res publica te mihi ita commendauit ut cariorem habeam neminem. litterae uero tuae cum amantissime tum honorificentissime scriptae sic me adfecerunt ut non dare tibi beneficium uiderer sed accipere a te ita petente ut inimicum meum, necessarium tuum, me inuito seruare nolles, cum id nullo negotio facere posses.  ego uero tibi istuc, mi antoni, remitto atque ita ut me a te, cum his uerbis scripseris, liberalissime atque honorificentissime tractatum existimem, idque cum totum, quoquo modo se res haberet, tibi dandum putarem, tum do etiam humanitati et naturae meae. nihil enim umquam non modo acerbum in me  fuit sed ne paulo quidem tristius aut seuerius quam necessitas rei publicae postulauit. accedit ut ne in ipsum quidem cloelium meum insigne odium fuerit umquam, semperque ita statui, non esse insectandos inimicorum amicos, praesertim humiliores, nec his praesidiis nosmet ipsos esse spoliandos.  nam de puero clodio tuas partis esse arbitror ut eius animum tenerum, quem ad modum scribis, iis opinionibus imbuas ut ne quas inimicitias residere in familiis nostris arbitretur. contendi cum p. clodio cum ego publicam causam, ille suam defenderet. nostras concertationes res publica diiudicauit. si uiueret, mihi cum illo nulla contentio iam maneret. qua re, quoniam hoc a me sic petis ut, quae tua potestas est, ea neges te me inuito usurum, puero quoque hoc a me dabis, si tibi uidebitur, non quo aut aetas nostra ab illius aetate quicquam debeat periculi suspicari aut dignitas mea ullam contentionem extimescat, sed ut nosmet ipsi inter nos coniunctiores simus quam adhuc fuimus. interpellantibus enim his inimicitiis animus tuus mihi magis patuit quam domus. sed haec hactenus.  illud extremum: ego quae te uelle quaeque ad te pertinere arbitrabor semper sine ulla dubitatione summo studio faciam. hoc uelim tibi penitus persuadeas.