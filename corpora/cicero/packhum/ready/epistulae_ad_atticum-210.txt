xu kal .  mai .   49   ( § 3) <cicero attico sal.> de tota mea cogitatione scripsi ad te antea satis, ut mihi uisus sum, diligenter. de die nihil sane potest scribi certi praeter hoc, non ante lunam nouam. curionis sermo postridie eandem habuit fere summam, nisi quod apertius significauit se harum rerum exitum non uidere.  quod mihi mandas de quodam regendo, 'Ἀρκαδίαν . . . '. tamen nihil praetermittam. atque utinam tu—sed molestior non ero. epistulam ad uestorium statim detuli, ac ualde requirere solebat. commodius tecum uettienus est locutus quam ad me scripserat. sed mirari satis hominis neglegentiam non queo. cum enim mihi philotimus dixisset se hs  l  emere de canuleio deuersorium illud posse, minoris etiam empturum si uettienum rogassem, rogaui ut, si quid posset, ex ea summa detraheret; promisit. ad me nuper se hs  xxx  emisse; ut scriberem cui uellem addici; diem pecuniae id. nou. esse. rescripsi ei stomachosius, cum ioco tamen familiari. nunc, quoniam agit liberaliter, nihil accuso hominem scripsique ad eum me a te certiorem esse factum.  tu de tuo itinere quid et quando cogites uelim me certiorem facias. a. d.  xu  kal. mai. 