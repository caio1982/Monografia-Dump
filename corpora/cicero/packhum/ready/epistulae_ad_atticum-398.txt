xu kal .  iun .   44  in sinuessano <cicero attico sal.> heri dederam ad te litteras exiens e puteolano deuerteramque in cumanum. ibi bene ualentem uideram piliam. quin etiam paulo <post> cumis eam uidi; uenerat enim in funus, cui funeri ego quoque operam dedi. cn. lucceius, familiaris noster, matrem effer<eb>at. mansi igitur eo die in sinuessano atque inde mane postridie arpinum proficiscens hanc epistulam exaraui.   erat autem nihil noui quod aut scriberem aut ex te quaererem, nisi forte hoc ad rem putas pertinere: brutus noster misit ad me orationem suam habitam in contione capitolina petiuitque a me ut eam ne ambitiose corrigerem ante quam ederet. est autem oratio scripta elegantissime sententiis, uerbis, ut nihil possit ultra. ego tamen si illam causam habuissem, scripsissem ardentius. ὑπόθεσις uides quae sit <et> persona dicentis. itaque eam corrigere non potui. quo enim in genere brutus noster esse uult et quod iudicium habet de optimo genere dicendi, id ita consecutus est in ea oratione ut elegantius esse nihil possit; sed ego secutus aliud sum, siue hoc recte siue non recte. tu tamen uelim orationem legas, nisi forte iam legisti, certioremque me facias quid iudices ipse. quamquam uereor ne cognomine tuo lapsus ὑπεραττικὸς sis in iudicando. sed si recordabere Δημοσθένους fulmina, tum intelleges posse et Ἀττικώτατα <et> grauissime dici. sed haec coram. nunc nec sine epistula nec cum inani epistula uolui ad te metrodorum uenire.