atque ut hoc ita esse perspicere possitis exponam uobis oppianici facinus manifesto compertum atque deprensum; ex quo simul utrumque, et huic accusare et illi condemnari, necesse fuisse intellegetis. martiales quidam larini appel labantur, ministri publici martis atque ei deo ueteribus institutis religionibusque larinatium consecrati. quorum cum satis magnus numerus esset, cumque item ut in sicilia permulti uenerii sunt, sic illi larini in martis familia numerarentur, repente oppianicus eos omnis liberos esse ciuisque romanos coepit defendere. grauiter id decuriones larinatium cunctique municipes tulerunt. itaque ab habito petiuerunt ut eam causam susciperet publiceque defenderet. habitus cum se ab omni eius modi negotio remouisset, tamen pro loco, pro antiquitate generis sui, pro eo quod se non suis commodis sed etiam suorum municipum ceterorumque necessariorum natum esse arbitrabatur, tantae uoluntati uniuersorum larinatium deesse noluit. suscepta causa romamque delata magnae cotidie contentiones inter habitum et oppianicum ex utriusque studio defensionis excitabantur. erat ipse immani acerbaque natura oppianicus; incendebat eius amentiam infesta atque inimica filio mater habiti. magni autem illi sua interesse arbitrabantur hunc a causa martialium demoueri. suberat etiam alia causa maior quae oppianici, hominis auarissimi atque audacissimi, mentem maxime commouebat. nam habitus usque ad illius iudici tempus nullum testamentum umquam fecerat; neque enim legare quicquam eius modi matri poterat in animum inducere neque testamento nomen omnino praetermittere parentis. id cum oppianicus sciret—neque enim erat obscurum—intellegebat habito mortuo bona eius omnia ad matrem esse uentura; quae ab sese postea aucta pecunia maiore praemio, orbata filio minore periculo necaretur. itaque his rebus incensus qua ratione habitum  ueneno tollere conatus sit cognoscite. c. et l. fabricii fratres gemini fuerunt ex municipio aletrinati, homines inter se cum forma tum moribus similes, municipum autem suorum dissimillimi; in quibus quantus splendor sit, quam prope aequabilis, quam fere omnium constans et moderata ratio uitae nemo uestrum, ut mea fert opinio, ignorat. his fabriciis semper est usus oppianicus familiarissime. iam hoc fere scitis omnes quantam uim habeat ad coniungendas amicitias studiorum ac naturae similitudo. cum illi ita uiuerent ut nullum quaestum esse turpem arbitrarentur, cum omnis ab eis fraus, omnes insidiae circumscriptionesque adulescentium nascerentur, cumque essent uitiis atque improbitate omnibus noti, studiose, ut dixi, ad eorum se familiaritatem multis iam ante annis oppianicus applicarat. itaque tum sic statuit, per c. fabricium—nam l. erat mortuus—insidias habito comparare. erat illo tempore infirma ualetudine habitus. utebatur autem medico non ignobili sed spectato homine, cleophanto; cuius seruum diogenem fabricius ad uenenum habito dandum spe et pretio sollicitare coepit. seruus non incallidus et, ut res ipsa declarauit, frugi atque integer sermonem fabrici non est aspernatus; rem ad dominum detulit; cleophantus autem cum habito est conlocutus. habitus statim cum m. baebio senatore, familiarissimo suo, communicauit; qui qua fide, qua prudentia, qua diligentia fuerit meminisse uos arbitror. ei placuit ut diogenem habitus emeret a cleophanto, quo facilius aut comprehenderetur res eius indicio aut falsa esse cognosceretur. ne multa, diogenes emitur, uenenum diebus paucis comparatur; multi uiri boni cum ex occulto  interuenissent, pecunia obsignata quae ob eam rem dabatur in manibus scamandri, liberti fabriciorum, deprehenditur. pro di immortales! oppianicum quisquam his rebus cognitis circumuentum esse dicet? quis umquam audacior, quis nocentior, quis apertior in iudicium adductus est? quod ingenium, quae facultas dicendi, quae a quoquam excogitata defensio huic uni crimini potuit obsistere? simul et illud quis est qui dubitet quin hac re comperta manifestoque deprehensa aut obeunda mors cluentio aut suscipienda accusatio fuerit? 