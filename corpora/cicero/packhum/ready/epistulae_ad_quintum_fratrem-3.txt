c .  non .  sext .   58 marcus quinto fratri salutem amabo te, mi frater, ne, si uno meo facto et tu et omnes mei corruistis, improbitati et sceleri meo potius quam imprudentiae miseriaeque adsignes. nullum est meum peccatum nisi quod iis credidi a quibus nefas putarem esse me decipi aut etiam quibus ne id expedire quidem arbitrabar. intimus, proximus, familiarissimus quisque aut sibi pertimuit aut mihi inuidit. ita mihi nihil misero praeter fidem amicorum, cautum meum consilium, <de>fuit.  quod si te satis innocentia tua et misericordia hominum uindicat hoc tempore a molestia, perspicis profecto ecquaenam nobis spes salutis relinquatur. nam me pomponius et sestius et piso noster adhuc thessalonicae retinuerunt, cum longius discedere propter nescio quos motus uetarent. uerum ego magis exitum illorum litteris quam spe certa exspectabam. nam quid sperem potentissimo inimico, dominatione obtrectatorum, infidelibus amicis, plurimis inuidis? de nouis  autem tribunis pl. est ille quidem in me officiosissimus sestius et (spero) curtius, milo, fadius, atilius, sed ualde aduersante clodio, qui etiam priuatus eadem manu poterit contiones concitare. deinde etiam intercessor parabitur.  haec mihi proficiscenti non proponebantur, sed saepe triduo summa cum gloria dicebar esse rediturus. 'quid tu igitur?' inquies. quid? multa conuenerunt quae mentem exturbarent meam: subita defectio pompei, alienatio consulum, etiam praetorum, timor publicanorum, <seruorum> arma. lacrimae meorum me ad mortem ire prohibuerunt, quod certe et ad honestatem <tuendam> et ad effugiendos intolerabilis dolores fuit aptissimum. sed de hoc scripsi ad te in ea epistula quam phaethonti dedi.  nunc tu, quoniam in tantum luctum <et> laborem detrusus es quantum nemo umquam [a], si leuare potest communem causam misericordia hominum, scilicet incredibile quiddam adsequeris; sin plane occidimus, me miserum! ego omnibus meis exitio fuero, quibus ante dedecori non eram.  sed tu, ut ante ad te scripsi, perspice rem et pertempta et ad me, ut tempora nostra non ut amor tuus fert, uere perscribe. ego uitam, quoad aut putabo tua interesse aut ad spem seruandam esse, retinebo. tu nobis amicissimum sestium cognosces. credo tua causa uelle lentulum, qui erit consul, quamquam sunt facta uerbis difficiliora. tu et quid opus sit et quid sit uidebis.  omnino si tuam solitudinem communemque calamitatem  nemo despexerit, aut per te aliquid confici aut nullo modo poterit; sin te quoque inimici uexare coeperint, ne cessaris. non enim gladiis tecum sed litibus agetur. uerum haec absint uelim. te oro ut ad me de omnibus <rebus> rescribas et in me animi aut potius consili minus putes esse quam antea, amoris uero et offici non minus.