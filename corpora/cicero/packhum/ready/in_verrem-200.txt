liber quintus qui inscribitur de suppliciis  nemini uideo dubium esse, iudices, quin apertissime c. uerres in sicilia sacra profanaque omnia et priuatim et publice spoliarit, uersatusque sit sine ulla non modo religione uerum etiam dissimulatione in omni genere furandi atque praedandi. sed quaedam mihi magnifica et praeclara eius defensio ostenditur; cui quem ad modum resistam multo mihi ante est, iudices, prouidendum. ita enim causa constituitur, prouinciam siciliam uirtute istius et uigilantia singulari dubiis formidolosisque temporibus a fugitiuis atque a belli periculis tutam esse seruatam. quid agam, iudices? quo accusationis meae rationem conferam? quo me uertam? ad omnis enim meos impetus quasi murus quidam boni nomen imperatoris opponitur. noui locum; uideo ubi se iactaturus sit hortensius. belli pericula, tempora rei publicae, imperatorum penuriam commemorabit; tum deprecabitur a uobis, tum etiam pro suo iure contendet ne patiamini talem imperatorem populo romano siculorum testimoniis eripi, ne obteri laudem imperatoriam criminibus auaritiae uelitis.  non possum dissimulare, iudices; timeo ne c. uerres  propter hanc eximiam uirtutem in re militari omnia quae fecit impune fecerit. uenit enim mihi in mentem in iudicio m'. aquili quantum auctoritatis, quantum momenti oratio m. antoni habuisse existimata sit; qui, ut erat in dicendo non solum sapiens sed etiam fortis, causa prope perorata ipse arripuit m'. aquilium constituitque in conspectu omnium tunicamque eius a pectore abscidit, ut cicatrices populus romanus iudicesque aspicerent aduerso corpore exceptas; simul et de illo uulnere quod ille in capite ab hostium duce acceperat multa dixit, eoque adduxit eos qui erant iudicaturi uehementer ut uererentur ne, quem uirum fortuna ex hostium telis eripuisset, cum sibi ipse non pepercisset, hic non ad populi romani laudem sed ad iudicum crudelitatem uideretur esse seruatus. eadem nunc ab illis defensionis ratio uiaque temptatur, idem quaeritur. sit fur, sit sacrilegus, sit flagitiorum omnium uitiorumque princeps; at est bonus imperator, at felix et ad dubia rei publicae tempora reseruandus. non agam summo iure tecum, non dicam id quod debeam forsitan obtinere, cum iudicium certa lege sit,â€”non quid in re militari fortiter feceris, sed quem ad modum manus ab alienis pecuniis abstinueris abs te doceri oportere; non, inquam, sic agam, sed ita quaeram, quem ad modum te uelle intellego, quae tua opera et quanta fuerit in bello. 