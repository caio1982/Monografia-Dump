tametsi ita de meo facto loquor quasi ego illud mea  uoluntate potius quam uestra iniuria adductus fecerim. interposuistis accusatorem qui, cum ego mihi  c  et  x  dies solos in siciliam postulassem,  c  et  uiii  sibi in achaiam postularet. mensis mihi tris cum eripuissetis ad agendum maxime adpositos, reliquum omne tempus huius anni me uobis remissurum putastis, ut, cum horis nostris nos essemus usi, tu binis ludis interpositis quadragesimo post die responderes, deinde ita tempus duceretur ut a m'. glabrione praetore et a magna parte horum iudicum ad praetorem alium iudicesque alios ueniremus. hoc si ego non uidissem, si me non omnes noti ignotique monuissent id agi, id cogitari, in eo elaborari ut res in illud tempus reiceretur, credo, si meis horis in accusando uti uoluissem, uererer ne mihi crimina non suppeterent, ne oratio deesset, ne uox uiresque deficerent, ne, quem nemo prima actione defendere ausus esset, eum ego bis accusare non possem. ego meum consilium cum iudicibus tum populo romano probaui: nemo est qui alia ratione istorum iniuriae atque impudentiae potuisse obsisti arbitretur. etenim qua stultitia fuissem, si, quam diem qui istum eripiendum redemerunt in cautione uiderunt,—cum ita cauerent, 'si post kalendas ianuarias in consilium iretur',— in eam diem ego, cum potuissem uitare, incidissem? nunc mihi temporis eius quod mihi ad dicendum datur, quoniam in animo est causam omnem exponere, habenda ratio est diligenter.  itaque primum illum actum istius uitae turpissimum et flagitiosissimum praetermittam. nihil a me de pueritiae suae flagitiis audiet, nihil ex illa impura adulescentia sua; quae qualis fuerit aut meministis, aut ex eo quem sui simillimum produxit recognoscere potestis. omnia praeteribo quae  mihi turpia dictu uidebuntur, neque solum quid istum audire, uerum etiam quid me deceat dicere considerabo. uos, quaeso, date hoc et concedite pudori meo ut aliquam partem de istius impudentia reticere possim. omne illud tempus quod fuit antequam iste ad magistratus remque publicam accessit, habeat per me solutum ac liberum. sileatur de nocturnis eius bacchationibus ac uigiliis; lenonum, aleatorum, perductorum nulla mentio fiat; damna, dedecora, quae res patris eius, aetas ipsius pertulit, praetereantur; lucretur indicia ueteris infamiae; patiatur eius uita reliqua me hanc tantam iacturam criminum facere. quaestor cn. papirio consuli fuisti abhinc annos quattuordecim. ex ea die ad hanc diem quae fecisti in iudicium uoco: hora nulla uacua a furto, scelere, crudelitate, flagitio reperietur. hi sunt anni consumpti in quaestura et legatione asiatica et praetura urbana et praetura siciliensi; quare haec eadem erit quadripertita distributio totius accusationis meae. 