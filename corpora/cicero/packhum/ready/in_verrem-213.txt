at enim idcirco nauem mamertinis non imperasti, quod sunt foederati. di adprobent! habemus hominem in fetialium manibus educatum, unum praeter ceteros in publicis religionibus foederum sanctum ac diligentem; omnes qui ante te fuerunt praetores dedantur mamertinis, quod iis nauem contra pactionem foederis imperarint. sed tamen tu, sancte homo ac religiose, cur tauromenitanis item foederatis nauem imperasti? an hoc probabis, in aequa causa populorum sine pretio uarium ius et disparem condicionem fuisse? quid? si eius modi esse haec duo foedera duorum populorum, iudices, doceo, ut tauromenitanis nominatim cautum et exceptum sit foedere ne nauem dare debeant, mamertinis in ipso foedere sanctum atque praescriptum sit ut nauem dare necesse sit, istum autem contra foedus et  tauromenitanis imperasse et mamertinis remisisse, num cui dubium poterit esse quin uerre praetore plus mamertinis cybaea quam tauromenitanis foedus opitulatum sit? recitentur foedera.  isto igitur tuo, quem ad modum ipse praedicas, beneficio, ut res indicat, pretio atque mercede minuisti maiestatem rei publicae, minuisti auxilia populi romani, minuisti copias maiorum uirtute ac sapientia comparatas, sustulisti ius imperi, condicionem sociorum, memoriam foederis: qui ex foedere ipso nauem uel usque ad oceanum, si imperassemus, sumptu periculoque suo armatam atque ornatam mittere debuerunt, hi ne in freto ante sua tecta et domos nauigarent, ne sua moenia portusque defenderent, pretio abs te ius foederis et imperi condicionem redemerunt. quid censetis in hoc foedere faciendo uoluisse mamertinos impendere laboris, operae, pecuniae ne haec biremis adscriberetur, si id ullo modo possent a nostris maioribus impetrare? nam cum hoc munus imponebatur tam graue ciuitati, inerat nescio quo modo in illo foedere societatis quasi quaedam nota seruitutis. quod tum, recentibus suis officiis, integra re, nullis populi romani difficultatibus, a maioribus nostris foedere adsequi non potuerunt, id nunc, nullo nouo officio suo, tot annis post,—iure imperi nostri quotannis usurpatum ac semper retentum,—summa in difficultate nauium, a c. uerre pretio adsecuti sunt, ac non hoc solum adsecuti, ne nauem darent: ecquem nautam, ecquem militem, qui aut in classe aut in praesidio esset, te praetore per triennium mamertini dederunt? 