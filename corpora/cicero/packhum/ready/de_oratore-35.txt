'atqui, si ita placet,' inquit [antonius] 'trademus etiam, quae nos sequi in dicendo quaeque maxime spectare  solemus; docuit enim iam nos longa uita ususque rerum maximarum, ut quibus rebus animi hominum mouerentur teneremus. equidem primum considerare soleo, postuletne causa; nam neque paruis in rebus adhibendae sunt hae dicendi faces neque ita animatis hominibus, ut nihil ad eorum mentis oratione flectendas proficere possimus, ne aut inrisione aut odio digni putemur, si aut tragoedias agamus in nugis aut conuellere adoriamur ea, quae non possint commoueri. iam quoniam haec fere maxime sunt in iudicum animis aut, quicumque illi erunt, apud quos agemus, oratione molienda, amor odium iracundia, inuidia misericordia, spes laetitia, timor molestia: sentimus amorem conciliari, si id iure uideamur, quod sit utile ipsis, apud quos agamus, defendere, aut si pro bonis uiris aut certe pro eis, qui illis boni atque utiles sint, laborare, namque haec res amorem magis conciliat, illa uirtutis defensio caritatem; plusque proficit, si proponitur spes utilitatis futurae quam praeteriti benefici commemoratio. enitendum est ut ostendas in ea re, quam defendas, aut dignitatem esse aut utilitatem, eumque, cui concilies hunc amorem, significes nihil ad utilitatem suam rettulisse ac nihil omnino fecisse causa sua; inuidetur enim commodis hominum ipsorum, studiis autem eorum ceteris commodandi fauetur. uidendumque hoc loco est ne, quos ob benefacta diligi uolemus, eorum laudem atque gloriam, cui maxime inuideri solet, nimis efferre uideamur; atque eisdem his ex locis et in alios odium struere discemus et a nobis ac nostris demouere; eademque haec genera sunt tractanda in iracundia uel excitanda uel sedanda; nam si, quod ipsis, qui audiunt,  perniciosum aut inutile sit, id factum augeas, odium creatur; sin, quod aut in bonos uiros aut in eos, quos minime quisque debuerit, aut in rem publicam, tum excitatur, si non tam acerbum odium, tamen aut inuidiae aut odi non dissimilis offensio; item timor incutitur aut ex ipsorum periculis aut ex communibus: interior est ille proprius; sed hic quoque communis ad eandem similitudinem est perducendus. par atque una ratio est spei, laetitiae, molestiae; sed haud sciam an acerrimus longe sit omnium motus inuidiae nec minus uirium opus sit in ea comprimenda quam in excitanda. inuident autem homines maxime paribus aut inferioribus, cum se relictos sentiunt, illos autem dolent euolasse; sed etiam superioribus inuidetur saepe uehementer et eo magis, si intolerantius se iactant et aequabilitatem communis iuris praestantia dignitatis aut fortunae suae transeunt; quae si inflammanda sunt, maxime dicendum est non esse uirtute parata, deinde etiam uitiis atque peccatis, tum, si erunt honestiora atque grauiora, tamen non esse tanta illa merita, quantam insolentiam hominis quantumque fastidium; ad sedandum autem, magno illa labore, magnis periculis esse parta nec ad suum commodum, sed ad aliorum esse conlata; <eum>que, si quam gloriam peperisse uideatur, tamen etsi ea non sit iniqua merces periculi, tamen ea non delectari totamque abicere atque deponere; omninoque perficiendum est, quoniam plerique sunt inuidi maximeque hoc est commune uitium et perpetuum, inuidetur autem praestanti florentique fortunae, ut haec opinio minuatur et illa excellens opinione fortuna cum laboribus et miseriis permixta  [esse] uideatur. iam misericordia mouetur, si is, qui audit, adduci potest ut illa, quae de altero deplorentur, ad suas res reuocet, quas aut tulerit acerbas aut timeat, ut intuens alium crebro ad se ipsum reuertatur; et cum singuli casus humanarum miseriarum grauiter accipiuntur, si dicuntur dolenter, tum adflicta et prostrata uirtus maxime luctuosa est. 