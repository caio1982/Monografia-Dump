 fannius.  tu uero perge, laeli; pro hoc enim, qui minor est natu, meo iure respondeo.   scaeuola.  recte tu quidem. quam ob rem audiamus.   laelius.  audite uero, optumi uiri, ea, quae saepissime inter me et scipionem de amicitia disserebantur. quamquam ille quidem nihil difficilius esse dicebat, quam amicitiam usque ad extremum uitae diem permanere. nam, uel ut non idem expediret, incidere saepe, uel ut de re publica non idem sentiretur; mutari etiam mores hominum saepe dicebat, alias aduersis rebus, alias aetate ingrauescente. atque earum rerum exemplum ex similitudine capiebat ineuntis aetatis, quod summi puerorum amores saepe una cum praetexta toga ponerentur; sin autem ad adulescentiam perduxissent, dirimi tamen interdum contentione uel uxoriae condicionis uel commodi alicuius, quod idem adipisci uterque non posset. quodsi qui longius in amicitia prouecti essent, tamen saepe labefactari, si in honoris contentionem incidissent; pestem enim nullam maiorem esse amicitiis quam in plerisque pecuniae  cupiditatem, in optimis quibusque honoris certamen et gloriae; ex quo inimicitias maximas saepe inter amicissimos exstitisse. magna etiam discidia et plerumque iusta nasci, cum aliquid ab amicis, quod rectum non esset, postularetur, ut aut libidinis ministri aut adiutores essent ad iniuriam; quod qui recusarent, quamuis honeste id facerent, ius tamen amicitiae deserere arguerentur ab iis, quibus obsequi nollent. illos autem, qui quiduis ab amico auderent postulare, postulatione ipsa profiteri omnia se amici causa esse facturos. eorum querela inueterata non modo familiaritates exstingui solere, sed odia etiam gigni sempiterna. haec ita multa quasi fata inpendere amicitiis, ut omnia subterfugere non modo sapientiae, sed etiam felicitatis diceret sibi uideri. 