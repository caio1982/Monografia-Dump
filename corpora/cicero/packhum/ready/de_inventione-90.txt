nunc expositis iis argumentationibus, quae in iudiciale causarum genus adcommodantur, deinceps in  deliberatiuum genus et demonstratiuum argumentandi locos et praecepta dabimus, non quo non in aliqua constitutione omnis semper causa uersetur, sed quia proprii tamen harum causarum quidam loci sunt, non a constitutione separati, sed ad fines horum generum accommodati. nam placet in iudiciali genere finem esse aequitatem, hoc est partem quandam honestatis. in deliberatiuo autem aristoteli placet utilitatem, nobis et honestatem et utilitatem, in demonstratiuo honestatem. quare in [hoc] quoque genere causae quaedam argumentationes communiter ac similiter tractabuntur, quaedam separatius ad finem, quo referri omnem orationem oportet, adiungentur. atque unius cuiusque constitutionis exemplum subponere non grauaremur, nisi illud uideremus, quemadmodum res obscurae dicendo fierent apertiores, sic res apertas obscuriores fieri oratione.  nunc ad deliberationis praecepta pergamus.  rerum expetendarum tria genera sunt; par autem numerus uitandarum ex contraria parte. nam est quiddam, quod sua ui nos adliciat ad sese, non emolumento captans aliquo, sed trahens sua dignitate, quod genus uirtus, scientia, ueritas. est aliud autem non propter suam uim et naturam, sed propter fructum atque utilitatem petendum; quod <genus> pecunia est. est porro quiddam ex horum partibus iunctum, quod et sua ui et dignitate nos inlectos ducit et prae se quandam gerit utilitatem, quo magis expetatur, ut amicitia, bona existimatio. atque ex his horum contraria facile tacentibus nobis intellegentur. sed  ut expeditius ratio tradatur, ea, quae posuimus, breui nominabuntur. nam, in primo genere quae sunt, honesta appellabuntur; quae autem in secundo, utilia. haec autem tertia, quia partem honestatis continent et quia maior est uis honestatis, iuncta esse omnino et duplici genere intelleguntur, sed in meliorem partem uocabuli conferantur et honesta nominentur. ex his illud conficitur, ut petendarum rerum partes sint honestas et utilitas, uitandarum turpitudo et inutilitas. his igitur duabus rebus res duae grandes sunt adtributae, necessitudo et affectio; quarum altera ex ui, altera ex re et personis consideratur. de utraque post apertius perscribemus; nunc honestatis rationes primum explicemus. 