firmam ergo maxime poterimus in dicendo uocem conseruare, si quam maxime sedata et depressa uoce principia dicemus. nam laeditur arteria, si, antequam uoce lene<i> permulsa est, acri clamore completur.  et interuallis longioribus uti conuenit: recreatur enim spiritu uox et arteriae reticendo adquiescunt.  et in continuo clamore remittere et ad sermonem transire oportet: commutationes enim faciunt, ut nullo genere uocis effuso in omni uoce integri simus.  et acutas uocis exclamationes uitare debemus: ictus enim fit et uulnus arteriae acuta atque attenuata nimis adclamatione, et qui splendor est uocis, consumitur uno clamore uniuersus.  et uno spiritu continenter multa dicere in extrema conuenit oratione: fauces enim calefiunt et arteriae  conplentur et uox, quae tractata uarie est, reducitur in quendam sonum aequabilem atque constantem.  qua<m> saepe rerum naturae gratia quaedam iure debetur! uelut accidit in hac re. nam quae dicimus ad uocem seruandam prodesse, eadem a<d>tinent ad suauitudinem pronuntiationis, ut, quod nostrae uoci prosit, idem uoluntati auditoris probetur.  utile est ad firmitudinem sedata uox in principio. quid insuauius quam clamor in exordio causae?  interualla uocem confirmant; eadem sententias concinniores diuisione reddunt et auditori spatium cogitandi relinquunt.  conseruat uocem continui clamoris remissio: et auditorem quidem uarietas maxime delectat, cum sermone animum retinet aut exsuscitat clamore.  acuta exclamatio uocem uolnerat; eadem laedit auditorem: habet enim quiddam inliberale et ad muliebrem potius uociferationem quam ad uirilem dignitatem in dicendo adcommodatum. 