uiii id .  iun .   43  cularone plancus ciceroni numquam mehercules, mi cicero, me paenitebit maxima pericula pro patria subire dum, si quid acciderit mihi, a reprehensione temeritatis absim. confiterer imprudentia me lapsum si umquam lepido ex animo credidissem; credulitas enim error est magis quam culpa, et quidem in optimi cuiusque mentem facillime irrepit. sed ego non hoc uitio paene sum deceptus; lepidum enim pulchre noram. quid ergo est? pudor me, qui in bello maxime est periculosus, hunc casum co<e>git subire. nam si uno loco essem, uerebar ne cui obtrectatorum uiderer et nimium pertinaciter lepido offensus et mea patientia etiam alere bellum.  itaque copias prope in conspectum lepidi antonique adduxi quadragintaque millium passuum spatio relicto consedi, eo consilio ut uel celeriter accedere uel salutariter recipere me possem. adiunxi haec in loco eligendo, flumen oppositum ut haberem in quo mora transitus esset, uocontii sub manu ut essent per quorum loca fideliter mihi pateret iter. lepidus desperato aduentu meo, quem non mediocriter captabat, se cum antonio coniunxit a. d. iiii kal. iun., eodemque die ad me castra mouerunt. uiginti millia passuum cum abessent, res mihi nuntiata est. dedi operam deum benignitate ut et celeriter me reciperem et hic discessus nihil fugae simile haberet, non miles ullus, non eques, non quicquam impedimentorum amitteretur aut ab illis feruentibus latronibus interciperetur. itaque prid. non. iun. omnis copias isaram traieci pontisque quos feceram interrupi, ut  spatium ad colligendum se homines haberent et ego me interea cum collega coniungerem; quem triduo, cum has dabam litteras, exspectabam.  laterensis nostri et fidem et animum singularem in re<m> publicam semper fatebor. sed certe nimia eius indulgentia in lepidum ad haec pericula perspicienda fecit eum minus sagacem. qui quidem, cum in fraudem se deductum uideret, manus, quas iustius in lepidi perniciem armasset, sibi adferre conatus est. in quo casu tamen interpellatus et adhuc uiuit et dicitur uicturus; sed tamen de hoc parum mihi certum est.  magno cum dolore parricidarum elapsus sum iis. ueniebant enim eodem furore in me quo in patriam incitati, iracundias autem harum rerum recentis habebant, quod lepidum castigare non destiteram ut exstingueret bellum, quod colloquia facta improbabam, quod legatos fide lepidi missos ad me in conspectum uenire uetueram, quod c. catium uestinum, tribunum militum, missum ab antonio ad me cum litteris exceperam numeroque hostis habueram. in quo hanc capio uoluptatem quod certe, quo magis me petiuerunt, tanto maiorem iis frustratio dolorem attulit.  tu, mi cicero, quod adhuc fecisti, idem praesta ut uigilanter neruoseque nos qui stamus in acie subornes. ueniat caesar cum copiis quas habet firmissimas, aut, si ipsum aliqua res impedit, exercitus mittatur; cuius ipsius magnum periculum agitur. quicquid aliquando futurum fuit in castris perditorum contra patriam, hoc omne iam conuenit. pro urbis uero salute cur non omnibus facultatibus quas habemus utamur? quod si uos istic non defueritis, profecto, quod ad me attinet, omnibus rebus abunde rei publicae satis faciam.  te quidem, mi cicero, in dies mehercules habeo cariorem sollicitudinesque meas cottidie magis tua merita exacuunt,  ne quid aut ex amore aut ex iudicio tuo perdam. opto ut mihi liceat iam praesenti pietate meorum officiorum tua beneficia tibi facere iucundiora. Â uiii id. iun. cularone ex finibus allobrogum.