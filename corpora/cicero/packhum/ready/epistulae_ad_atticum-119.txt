c .  iii non .  sext .   50  sidae cicero attico sal. ego dum in prouincia omnibus rebus appium orno, subito sum factus accusatoris eius socer. 'id quidem' inquis 'di adprobent!'. ita uelim, teque ita cupere certo scio. sed crede mihi, nihil minus putaram ego, qui de ti. nerone, qui mecum egerat, certos homines ad mulieres miseram; qui romam uenerunt factis sponsalibus. sed hoc spero melius. mulieres quidem ualde intellego delectari obsequio et comitate adulescentis. cetera noli ἐξακανθίζειν.  sed heus tu, πυροὺς εἰς δῆμον athenis? placet hoc tibi? etsi non impediebant mei certe libri; non enim ista largitio fuit in ciuis sed in hospites liberalitas. me tamen de academiae προπύλῳ iubes cogitare, cum iam appius de eleusine non cogitet?  de hortensio te certo scio dolere. equidem excrucior; decreram enim ualde cum eo familiariter uiuere.  nos prouinciae praefecimus coelium. 'puerum' inquies 'et fortasse fatuum et non grauem et non continentem.' adsentior; fieri non potuit aliter. nam quas multo ante tuas acceperam litteras in quibus ἐπέχειν te scripseras quid esset mihi faciendum de relinquendo, eae me pungebant. uidebam enim quae  tibi essent ἐποχῆς causae, et erant eaedem mihi. puero traderem? <id rei publicae non utile.> fratri autem? illud non utile nobis. nam praeter fratrem nemo erat quem sine contumelia quaestori, nobili praesertim, anteferrem. tamen, dum impendere parthi uidebantur, statueram fratrem relinquere, aut etiam rei publicae causa contra senatus consultum ipse remanere; qui postea quam incredibili felicitate discesserunt, sublata dubitatio est. uidebam sermones: 'hui, fratrem reliquit! num est hoc non plus annum obtinere prouinciam? quid quod senatus eos uoluit praeesse prouinciis qui non praefuissent? at hic triennium.'  ergo haec ad populum: quid quae tecum? numquam essem sine cura, si quid iracundius aut contumeliosius aut neglegentius, quae fert uita hominum. quid si quid filius puer et puer bene sibi fidens? qui esset dolor? quem pater non dimittebat teque id censere moleste ferebat. at nunc coelius non dico equidem 'quod egerit', sed tamen multo minus laboro. adde illud. pompeius, eo robore uir, iis radicibus, q. cassium sine sorte delegit, caesar antonium: ego sorte datum offenderem, ut etiam inquireret in eum quem reliquissem? hoc melius, et huius rei plura exempla, senectuti quidem nostrae profecto aptius. at te apud eum, di boni, quanta in gratia posui! eique legi litteras non tuas sed librari tui.  amicorum litterae me ad triumphum uocant, rem a nobis, ut ego arbitror, propter hanc παλιγγενεσίαν nostram non neglegendam. qua re tu quoque, mi attice, incipe id cupere, quo nos minus inepti uideamur. 