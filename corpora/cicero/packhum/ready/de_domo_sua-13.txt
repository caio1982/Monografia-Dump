hunc tu etiam, portentosa pestis, exsulem appellare ausus es, cum tantis sceleribus esses et flagitiis notatus ut omnem locum quo adisses exsili simillimum redderes? quid est enim exsul? ipsum per se nomen calamitatis, non turpitudinis. quando igitur est turpe? re uera, cum est poena peccati, opinione autem hominum etiam, si est poena damnati. utrum igitur peccato meo nomen subeo an re iudicata? peccato? iam neque tu id dicere audes, quem isti satellites tui 'felicem catilinam' nominant, neque quisquam eorum qui solebant. non modo iam nemo est tam imperitus qui ea quae gessi in consulatu peccata esse dicat, sed nemo est tam inimicus patriae qui non meis consiliis patriam conseruatam esse fateatur. quod enim est  in terris commune tantum tantulumue consilium, quod non de meis rebus gestis ea quae mihi essent optatissima et pulcherrima iudicarit? summum est populi romani populorumque et gentium omnium ac regum consilium senatus: decreuit ut omnes qui rem publicam saluam esse uellent ad me unum defendendum uenirent, ostenditque nec stare potuisse rem publicam si ego non fuissem, nec futuram esse ullam si non redissem. proximus est huic dignitati ordo equester: omnes omnium publicorum societates de meo consulatu ac de meis rebus gestis amplissima atque ornatissima decreta fecerunt. scribae, qui nobiscum in rationibus monumentisque publicis uersantur, non obscurum de meis in rem publicam beneficiis suum iudicium decretumque esse uoluerunt. nullum est in hac urbe conlegium, nulli pagani aut montani, quoniam plebei quoque urbanae maiores nostri conuenticula et quasi concilia quaedam esse uoluerunt, qui non amplissime non modo de salute mea sed etiam de dignitate decreuerint. nam quid ego illa diuina atque immortalia municipiorum et coloniarum et totius italiae decreta commemorem, quibus tamquam gradibus mihi uideor in caelum ascendisse, non solum in patriam reuertisse? ille uero dies qui fuit cum te, p. lentule, legem de me ferente populus romanus ipse uidit sensitque quantus et quanta dignitate esset! constat enim nullis umquam comitiis campum martium tanta celebritate, tanto splendore omnis generis hominum aetatum ordinum floruisse. omitto ciuitatium, nationum, prouinciarum, regum, orbis denique terrarum de meis in omnis mortalis meritis unum iudicium unumque consensum: aduentus meus atque introitus in urbem qui fuit? utrum me patria sic accepit ut lucem salutemque redditam sibi ac restitutam accipere debuit, an ut crudelem tyrannum, quod uos catilinae gregales de me  dicere solebatis? itaque ille unus dies, quo die me populus romanus a porta in capitolium atque inde domum sua celebritate laetitiaque comitatum honestauit, tantae mihi iucunditati fuit ut tua mihi conscelerata illa uis non modo non propulsanda, sed etiam <excitanda> fuisse uideatur. qua re illa calamitas, si ita est appellanda, exussit hoc genus totum maledicti, ne quisquam iam audeat reprehendere consulatum meum tot tantis tam ornatis iudiciis, testimoniis, auctoritatibus comprobatum. quod si in isto tuo maledicto probrum non modo mihi nullum obiectas, sed etiam laudem inlustras meam, quid te aut fieri aut fingi dementius potest? uno enim maledicto bis a me patriam seruatam esse concedis: semel, cum id feci quod omnes non negant immortalitati, si fieri potest, mandandum, tu supplicio puniendum putasti, iterum, cum tuum multorumque praeter te inflammatum in bonos omnis impetum meo corpore excepi, ne eam ciuitatem quam seruassem inermis armatus in discrimen adducerem. 