hac lege, iudices, decumas uendidit uerres. dicat licet hortensius, si uolet, magno uerrem decumas uendidisse. haec condicio fuit isto praetore aratorum, ut secum prae clare agi arbitrarentur si uacuos agros apronio tradere liceret; multas enim cruces propositas effugere cupiebant. quantum apronius edidisset deberi, tantum ex edicto dandum erat. etiamne si plus edidisset quam quantum natum esset? etiam, quando magistratus ex istius edicto exigere debebant. at arator repetere poterat. uerum artemidoro recuperatore. quid si minus dedisset arator quam poposcisset apronius? iudicium in aratorem in quadruplum. ex quo iudicum numero? ex cohorte praetoria praeclara hominum honestissimorum. quid amplius? minus te iugerum professum esse dico: recuperatores reice, quod aduersus edictum feceris. ex quo numero? ex eadem cohorte. quid erit extremum? si damnatus eris, atque adeo cum damnatus eris,—nam dubitatio damnationis illis recuperatoribus quae poterat esse?—uirgis te ad necem caedi necesse erit. his legibus, his condicionibus erit quisquam tam stultus qui decumas uenisse arbitretur, qui aratori nouem partis reliquas factas esse existimet, qui non intellegat istum sibi quaestui praedaeque habuisse bona possessiones fortunasque aratorum? uirgarum metu agyrinenses quod imperatum esset facturos se esse dixerunt.  accipite nunc quid imperarit, et dissimulate, si potestis, uos intellegere ipsum praetorem, id quod tota sicilia perspexit, redemptorem decumarum atque adeo aratorum dominum ac regem fuisse. imperat agyrinensibus ut decumas ipsi publice accipiant, apronio lucrum dent. si magno emerat, quoniam tu es qui diligentissime pretia exquisisti, qui, ut ais, magno uendidisti, quare putabas  emptori lucrum addi oportere? esto, putabas: quam ob rem imperabas ut adderent? quid est aliud capere et conciliare pecunias, in quo te lex tenet, si hoc non est, ui atque imperio cogere inuitos lucrum dare alteri, hoc est pecuniam dare? quid tum? apronio, deliciis praetoris, lucelli aliquid iussi sunt dare. putatote apronio datum, si apronianum lucellum ac non praetoria praeda uobis uidebitur. imperas ut decumas accipiant, apronio dent lucri tritici medimnum  xxxiii . quid est hoc? una ciuitas ex uno agro plebis romanae prope menstrua cibaria praetoris imperio donare apronio cogitur. tu magno decumas uendidisti, cum tantum lucri decumano sit datum? profecto, si pretium exquisisses diligenter tum cum uendebas,  x  medimnum potius addidissent quam hs  dc  postea. magna praeda uidetur: audite reliqua et diligenter attendite, quo minus miremini siculos re necessaria coactos auxilium a patronis, ab consulibus, ab senatu, ab legibus, ab iudiciis petiuisse. ut probaret apronius hoc triticum quod ei dabatur, imperat agyrinensibus uerres ut in medimna singula dentur apronio hs. quid est hoc? tanto numero frumenti lucri nomine imperato et expresso, nummi praeterea exiguntur ut probetur frumentum? an poterat non modo apronius, sed quiuis, exercitui si metiendum esset, improbare siculum frumentum, quod illi ex area, si uellet, admetiri licebat? frumenti tantus numerus imperio tuo datur et cogitur. non est satis; nummi praeterea imperantur. dantur. parum est. pro decumis hordei alia pecunia cogitur; iubes hs  xxx  lucri dari. ita ab una  ciuitate ui minis imperio iniuriaque praetoris eripiuntur tritici medimnum  xxxiii  et praeterea hs  lx . at haec obscura sunt? aut, si omnes homines uelint, obscura esse possunt? quae tu palam egisti, in conuentu imperasti, omnibus inspectantibus coegisti; qua de re agyrinenses magistratus et quinque primi, quos tu tui quaestus causa euocaras, acta et imperia tua domum ad senatum suum renuntiauerunt; quorum renuntiatio legibus illorum litteris publicis mandata est; quorum legati, homines nobilissimi, romae sunt, qui hoc idem pro testimonio dixerunt! cognoscite agyrinensium publicas litteras, deinde testimonium publicum ciuitatis. recita. < litterae publicae, testimonium publicum. > animaduertistis in hoc testimonio, iudices, apollodorum, cui pyragro cognomen est, principem suae ciuitatis, lacrimantem testari ac dicere numquam post populi romani nomen ab siculis auditum et cognitum agyrinensis contra quemquam infimum ciuem romanum dixisse aut fecisse quippiam, qui nunc contra praetorem populi romani magnis iniuriis et magno dolore publice testimonium dicere cogerentur. uni mehercule huic ciuitati, uerres, obsistere tua defensio non potest; tanta auctoritas est in eorum hominum fidelitate, tantus dolor in iniuria, tanta religio in testimonio. uerum non una te tantum, sed uniuersae similibus adflictae iniuriis et incommodis ciuitates legationibus ac testimoniis publicis persequuntur. 