c.f. extrema tibi pars restat orationis, quae posita in perorando est, de qua sane uelim audire.  c.p. facilior est explicatio perorationis. nam est diuisa in duas partes, amplificationem et enumerationem. augendi autem et hic est proprius locus in perorando, et in cursu ipso orationis declinationes ad amplificandum dantur confirmata re aliqua aut reprehensa. est igitur amplificatio grauior quaedam affirmatio quae motu animorum conciliet in dicendo fidem. ea et uerborum genere conficitur et rerum. uerba ponenda sunt quae uim habeant illustrandi nec ab usu sint abhorrentia, grauia, plena, sonantia, iuncta, facta, cognominata, non uulgata, superlata, in primisque translata; nec in singulis uerbis sed in continentibus soluta, quae dicuntur sine coniunctione, ut plura uideantur. augent etiam relata uerba, iterata, duplicata, et ea quae ascendunt gradatim ab humilioribus ad superiora; omninoque semper quasi naturalis et non explanata oratio, sed grauibus referta uerbis, ad augendum accommodatior. haec igitur in uerbis, quibus actio uocis, uultus et gestus congruens et apta ad animos permouendos accommodanda est. sed et in uerbis et in actione causa erit tenenda et pro re agenda; nam haec quia uidentur  perabsurda cum grauiora sunt quam causa fert, diligenter quid quemque deceat iudicandum est. rerum amplificatio sumitur eisdem ex locis omnibus quibus illa quae dicta sunt ad fidem; maximeque definitiones ualent conglobatae et consequentium frequentatio et contrariarum et dissimilium et inter se pugnantium rerum conflictio, et causae, et ea quae sunt de causis orta, maximeque similitudines et exempla; fictae etiam personae, muta denique loquantur; omninoque ea sunt adhibenda, si causa patitur, quae magna habentur, quorum est duplex genus: alia enim magna natura uidentur, alia usu—natura, ut caelestia, ut diuina, ut ea quorum obscurae causae, ut in terris mundoque admirabilia quae sunt, ex quibus similibusque, si attendas, ad augendum permulta suppetunt; usu, quae uidentur hominibus aut prodesse aut obesse uehementius, quorum sunt genera ad amplificandum tria. nam aut caritate mouentur homines, ut deorum, ut patriae, ut parentum, aut amore, ut fratrum, ut coniugum, ut liberorum, ut familiarium, aut honestate, ut uirtutum, maximeque earum quae ad communionem hominum et liberalitatem ualent. ex eis et cohortationes sumuntur ad ea retinenda, et in eos a quibus ea uiolata sunt odia incitantur et miseratio nascitur. [proprius locus est augendi in his  rebus aut amissis aut amittendi periculo.] nihil est enim tam miserabile quam ex beato miser, et hoc totum quidem moueat, si bona ex fortuna quis cadat, et a quorum caritate diuellatur, quae amittat aut amiserit, in quibus malis sit futurusue sit exprimatur breuiter—cito enim arescit lacrima, praesertim in alienis malis; nec quidquam in amplificatione nimis enucleandum est, minuta est enim omnis diligentia; hic autem locus grandia requirit. 