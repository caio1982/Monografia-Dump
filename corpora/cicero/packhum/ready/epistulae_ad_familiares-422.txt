prid .  id .  apr .   53 tullius tironi s. aegypta ad me uenit prid. id. apr. is, etsi mihi nuntiauit te plane febri carere et belle habere, tamen, quod negauit te potuisse ad me scribere, curam mi attulit, et eo magis quod hermia, quem eodem die uenire oportuerat, non uenerat.  incredibili sum sollicitudine de tua ualetudine; qua si me liberaris, ego te omni cura liberabo. plura scriberem si iam putarem libenter te legere posse. ingenium tuum, quod ego maximi facio, confer ad te mihi tibique conseruandum. cura te etiam atque etiam diligenter.  uale.  scripta iam epistula hermia uenit. accepi tuam epistulam, uacillantibus litterulis, nec mirum tam graui morbo. ego ad te aegyptam misi, quod nec inhumanus est et te uisus est mihi diligere, ut is tecum esset, et cum eo cocum quo uterere.  uale.