 atticus  quin igitur ista ipsa explicas nobis his subsiciuis, ut ais, temporibus, et conscribis de iure ciuili subtilius quam ceteri? nam a primo tempore aetatis iuri studere te memini, quom ipse etiam ad scaeuolam uentitarem, neque umquam mihi uisus es ita te ad dicendum dedisse, ut ius ciuile contemneres.   marcus  in longum sermonem me uocas, attice, quem tamen, nisi quintus aliud quid nos agere  mauult, suscipiam, et, quoniam uacui sumus, dicam.   quintus  ego uero libenter audierim. quid enim agam potius, aut in quo melius hunc consumam diem?   marcus  quin igitur ad illa spatia nostra sedesque pergimus? ubi, cum satis erit ambulatum, requiescemus, nec profecto nobis delectatio deerit, aliud ex alio quaerentibus.   atticus  nos uero, et hac quidem ad <l>irem, si placet, per ripam et umbram. sed iam ordire explicare, quaeso, de iure ciuili quid sentias.   marcus  egone? summos fuisse in ciuitate nostra uiros, qui id interpretari populo et responsitare soliti sint, sed eos magna professos in paruis esse uersatos. quid enim est tantum quantum ius ciuitatis? quid autem tam exiguum quam est munus hoc eorum qui consuluntur? quam<quam> est [populo] necessarium, nec uero eos, qui ei muneri praefuerunt, uniuersi iuris fuisse expertis existimo, sed hoc ciuile quod uocant eatenus exercuerunt, quoad populo praestare uoluerunt; id autem in cogniti<one> tenue est, in usu necessarium. quam ob rem quo me uocas, aut quid hortaris? ut libellos conficiam de stillicidiorum ac de parietum iure? an ut stipulationum et iudiciorum formulas conponam? quae et conscripta a multis sunt diligenter, et sunt humiliora quam illa quae a nobis exspectari puto.  