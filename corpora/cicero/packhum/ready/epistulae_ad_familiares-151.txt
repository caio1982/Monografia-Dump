c .  uii id .  mart .   49 caelius ciceroni s. ecquando tu hominem ineptiorem quam tuum cn. pompeium uidisti, qui tantas turbas, qui tam nugas esset, commorit? ecquem autem caesare nostro acriorem in rebus gerendis, eodem in uictoria temperatiorem aut legisti aut audisti? quid est? nunc tibi nostri milites, qui durissimis et frigidissimis locis, taeterrima hieme, bellum ambulando confecerunt, malis orbiculatis esse pasti uidentur? 'quid? tam' inquis 'gloriose omnia?' si scias quam sollicitus sim, tum hanc meam gloriam, quae ad me nihil pertinet, derideas. quae tibi exponere nisi coram non possum, idque celeriter fore spero. nam me, cum expulisset ex italia pompeium, constituit ad urbem uocare, id quod iam existimo confectum, nisi si maluit pompeius brundisii circumsederi. peream si minima causa est properandi isto mihi quod te uidere et omnia intima conferre discupio; habeo autem quam multa. hui, uereor, quod solet fieri, ne cum te uidero omnia obliuiscar.  sed tamen, quod ob scelus iter mihi necessarium retro ad alpis uersus incidit? ideo quod intimilii in armis sunt, neque de magna causa. bellieni uerna demetrius, qui ibi cum praesidio erat, domitium quendam, nobilem illi,  caesaris hospitem, a contraria factione nummis acceptis comprendit et strangulauit; ciuitas ad arma iit. eo nunc <cum> * cohortibus mihi per niuis eundum est. 'usque quaque' inquis 'se domitii male dant.' uellem quidem uenere prognatus tantum animi habuisset in uestro domitio quantum psecade natus in hoc habuit.  ciceroni f. s. d.