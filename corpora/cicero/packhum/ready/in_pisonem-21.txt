atque ut duorum epicureorum similitudinem in re militari imperioque uideatis, albucius, cum in sardinia triumphasset, romae damnatus est; hic cum similem  exitum exspectaret, in macedonia tropaea posuit; eaque <quae> bellicae laudis uictoriaeque omnes gentes insignia et monumenta esse uoluerunt noster hic praeposterus imperator amissorum oppidorum, caesarum legionum, prouinciae praesidio et reliquis militibus orbatae ad sempiternum dedecus sui generis et nominis funesta indicia constituit; idemque, ut esset quod in basi tropaeorum inscribi incidique posset, dyrrachium ut uenit decedens, obsessus est ab eis ipsis militibus quos paulo ante torquato respondit benefici causa a se esse dimissos. quibus cum iuratus adfirmasset se quae deberentur postero die persoluturum, domum se abdidit; inde nocte intempesta crepidatus ueste seruili nauem conscendit brundisiumque uitauit et ultimas hadriani maris oras petiuit, cum interim dyrrachii milites domum in qua istum esse arbitrabantur obsidere coeperunt et, cum latere hominem putarent, ignis circumdederunt. quo metu commoti dyrrachini profugisse noctu crepidatum imperatorem indicauerunt. illi autem statuam istius persimilem, quam stare celeberrimo in loco uoluerat ne suauissimi hominis memoria moreretur, deturbant, adfligunt, comminuunt, dissipant. sic odium quod in ipsum attulerant, id in eius imaginem ac simulacrum profuderunt. quae cum ita sint—non enim dubito quin, cum haec quae excellunt me nosse uideas, non existimes mediam illam partem et turbam flagitiorum tuorum mihi esse inauditam— nihil est quod me hortere, nihil est quod inuites; admoneri me satis est. admonebit autem nemo alius nisi rei publicae tempus, quod mihi quidem magis uidetur quam tu umquam arbitratus es appropinquare. ecquid uides, ecquid  sentis, lege iudiciaria lata, quos posthac iudices simus habituri? neque legetur quisquis uoluerit, nec quisquis noluerit non legetur; nulli conicientur in illum ordinem, nulli eximentur; non ambitio ad gratiam, non iniquitas ad aemulationem conitetur; iudices iudicabunt ei quos lex ipsa, non quos hominum libido delegerit. quod cum ita sit, mihi crede, neminem inuitum inuitabis; res ipsa et rei publicae tempus aut me ipsum, quod nolim, aut alium quempiam aut inuitabit aut dehortabitur. 