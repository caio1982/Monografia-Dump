aestate uel autumno (?)   46 m. cicero s. d. titio etsi unus ex omnibus minime sum ad te consolandum accommodatus, quod tantum ex tuis molestiis cepi doloris ut consolatione ipse egerem, tamen, cum longius a summi luctus  acerbitate meus abesset dolor quam tuus, statui nostrae necessitudinis esse meaeque in te beneuolentiae non tacere tanto in tuo maerore tam diu sed adhibere aliquam modicam consolationem, quae leuare dolorem tuum posset si minus sanare potuisset.  est autem consolatio peruulgata quidem illa maxime, quam semper in ore atque in animo habere debemus, homines nos ut esse meminerimus, ea lege natos ut omnibus telis fortunae proposita sit uita nostra, neque esse recusandum quo minus ea qua nati sumus condicione uiuamus, neue tam grauiter eos casus feramus quos nullo consilio uitare possimus euentisque aliorum memoria repetendis nihil accidisse noui nobis cogitemus. <sed> neque hae neque ceterae consolationes quae sunt a sapientissimis uiris usurpatae memoriaeque litteris proditae tantum uidentur proficere debere quantum status ipse nostrae ciuitatis et haec per<tur>batio temporum perditorum, cum beatissimi sint qui liberos non susceperunt, minus autem miseri qui his temporibus amiserunt quam si eosdem bona aut denique aliqua re publica perdidissent.  quod si tuum te desiderium mouet aut si tuarum rerum cogitatione maeres, non facile exhauriri tibi istum dolorem posse uniuersum puto; sin illa te res cruciat quae magis amoris est, ut eorum qui occiderunt miserias lugeas, ut ea non dicam quae saepissime et legi et audiui, nihil mali esse in morte, ex qua si resideat sensus immortalitas illa potius quam mors ducenda sit, sin sit amissus nulla uideri miseria debeat quae non sentiatur, hoc tamen non dubitans confirmare possum, ea misceri, parari, impendere rei publicae quae qui reliquerit nullo modo mihi quidem deceptus esse uideatur. quid est enim iam non modo pudori, probitati,  uirtuti, rectis studiis, bonis artibus sed omnino libertati ac saluti loci? non mehercule quemquam audiui hoc grauissimo et pestilentissimo anno adulescentulum aut puerum mortuum qui mihi non a dis immortalibus ereptus ex his miseriis atque ex iniquissima condicione uitae uideretur.  qua re, si tibi unum hoc detrahi potest, ne quid iis quos amasti mali putes contigisse, permultum erit ex maerore tuo deminutum. relinquetur enim simplex illa iam cura doloris tui, quae non cum illis communicabitur sed ad te ipsum proprie referetur; in qua non est iam grauitatis et sapientiae tuae, quam tu a puero praestitisti, ferre immoderatius casum incommodorum tuorum, qui sit ab eorum quos dilexeris miseria maloque seiunctus. etenim eum semper te et priuatis in rebus et publicis praestitisti tuenda tibi ut sit grauitas et constantiae seruiendum. nam quod adlatura est ipsa diuturnitas, quae maximos luctus uetustate tollit, id nos praecipere consilio prudentiaque debemus. etenim si nulla fuit umquam liberis amissis tam imbecillo mulier animo quae non aliquando lugendi modum fecerit, certe nos, quod est dies adlatura, id consilio ante ferre debemus neque exspectare temporis medicinam, quam repraesentare ratione possimus.  his ego litteris si quid profecissem existimabam optandum quiddam me esse adsecutum; sin minus forte ualuissent, officio tamen esse functum uiri beneuolentissimi atque amicissimi. quem me tibi et fuisse semper existimes uelim et futurum esse confidas. 