tum brutus torquati et triari mentione commotus— utrumque enim eorum admodum dilexerat—: ne ego, inquit, ut omittam cetera quae sunt innumerabilia, de istis duobus cum cogito, doleo nihil tuam perpetuam auctoritatem de pace ualuisse. nam nec istos excellentis uiros nec multos alios praestantis ciuis res publica perdidisset.  sileamus, inquam, brute, de istis, ne augeamus dolorem. nam et praeteritorum recordatio est acerba et acerbior exspectatio reliquorum. itaque omittamus lugere et tantum quid quisque dicendo potuerit, quoniam id quaerimus, praedicemus.  sunt etiam ex iis, qui eodem bello occiderunt, m. bibulus, qui et scriptitauit accurate, cum praesertim non esset orator, et egit multa constanter; appius claudius socer tuus, conlega et familiaris meus: hic iam et satis studiosus et ualde cum doctus tum etiam exercitatus orator et cum auguralis tum omnis publici iuris antiquitatisque nostrae bene peritus fuit. l. domitius nulla ille quidem arte, sed latine tamen et multa cum libertate dicebat. duo praeterea lentuli consulares, quorum pu blius ille nostrarum iniuriarum ultor, auctor salutis, quicquid habuit, quantumcumque fuit, illud totum habuit e disciplina; instrumenta naturae derant; sed tantus animi splendor et tanta magnitudo, ut sibi omnia, quae clarorum uirorum essent, non dubitaret asciscere eaque omni dignitate obtineret. l. autem lentulus satis erat fortis orator, si modo orator, sed cogitandi non ferebat laborem; uox canora, uerba non horrida sane, ut plena esset animi et terroris oratio; quaereres in iudiciis fortasse melius, in re publica quod erat esse iudicares satis. ne t. quidem postumius contemnendus in dicendo; de re publica uero non minus uemens orator quam bellator fuit, effrenatus et acer nimis, sed bene iuris publici leges atque instituta cognouerat. 