pronuntiationem multi maxime utilem oratori  dixerunt esse et ad persuadendum plurimum ualere. nos quidem unum de quinque rebus plurimum posse non facile dixerimus, nec egregie magnam esse utilitatem in pronuntiatione audacter confirmauerimus. nam commodae inuentiones et concinnae uerborum elocutiones et partium causae artificiosae dispositiones et horum omnium diligens memoria sine pronuntiatione non plus, quam sine his rebus pronuntiatio sola ualere poterit. quare, et quia nemo de ea re diligenter scripsit—nam omnes uix posse putarunt de uoce et uultu et gestu dilucide scribi, cum eae res ad sensus nostros pertinerent—et quia magnopere ea pars a nobis ad dicendum conparanda est, non neglegenter uidetur tota res consideranda.  diuiditur igitur pronuntiatio in uocis figuram et in corporis motum. figura uocis est ea, quae suum quendam possidet habitum ratione et industria conparatum. ea diuiditur in tres partes: magnitudinem, firmitudinem, mollitudinem.  magnitudinem uocis maxime conparat natura, nonnihil auget, sed maxime amplificat a<d>curatio.  firmitudinem uocis maxime conparat <cura>, nonnihil adauget et maxime conseruat exercitatio imitationis.  mollitudinem uocis, hoc est, ut eam torquere in dicendo nostro commodo possimus, maxime faciet exercitatio declamationis.   quapropter de magnitudine uocis et firmitudinis parte, quoniam altera natura paritur, altera cura conparatur, nihil nos adtinet commonere, nisi ut ab <i>is, qui non inscii sunt eius artificii, ratio curandae uocis petatur. de ea parte firmitudinis, quae conseruatur ratione declamationis, et de mollitudine uocis, quae maxime necessaria est oratori, quoniam ea quoque moderatione declamationis conparatur, dicendum uidetur. 