prid .  kal .  aut kal .  quint .   45  in arpinati <cicero attico sal.> dic mihi, placetne tibi primum edere iniussu meo? hoc ne hermodorus quidem faciebat, is qui platonis libros solitus est diuulgare, ex quo 'λόγοισιν Ἑρμόδωρος'. quid illud? rectumne existimas cuiquam <ante quam> bruto, cui te auctore προσφωνῶ? scripsit enim balbus ad me se a te quintum de finibus librum descripsisse; in quo non sane multa mutaui, sed tamen quaedam. tu autem commode feceris si reliquos continueris, ne et ἀδιόρθωτα habeat balbus et ἕωλα brutus. sed haec hactenus, ne uidear περὶ μικρὰ σπουδάζειν. etsi nunc quidem maxima mihi sunt haec. quid est enim aliud?  uarroni quidem quae scripsi te auctore ita propero mittere ut iam romam miserim describenda. ea si uoles, statim habebis. scripsi enim ad librarios ut fieret tuis, si tu uelles, describendi potestas. ea uero continebis quoad ipse te uideam; quod diligentissime facere soles cum a me tibi dictum est.   quo modo autem fugit me tibi dicere? mirifice caerellia studio uidelicet philosophiae flagrans describit a tuis: istos ipsos de finibus habet. ego autem tibi confirmo (possum falli ut homo) a meis eam non habere; numquam enim ab oculis meis afuerunt. tantum porro aberat ut binos scriberent, uix singulos confecerunt. tuorum tamen ego nullum delictum arbitror itemque te uolo existimare; a me enim praetermissum est ut dicerem me eos exire nondum uelle. hui, quam diu de nugis! de re enim nihil habeo quod loquar.  de dolabella tibi adsentior. coheredes, ut scribis, in tusculano. de caesaris aduentu scripsit ad me balbus non ante kal. sext. de attica optime, quod leuius ac lenius et quod fert εὐκόλως. quod autem de illa nostra cogitatione scribis, in qua nihil tibi cedo, ea quae noui ualde probo, hominem, domum, facultates. quod caput est, ipsum non noui sed audio laudabilia, de scrofa etiam proxime. accedit, si quid hoc ad rem, εὐγενέστερος est etiam quam pater. coram igitur, et quidem propenso animo ad probandum. accedit enim quod patrem, ut scire te puto, plus etiam quam non modo tu sed quam ipse scit, amo, idque et merito et iam diu. 