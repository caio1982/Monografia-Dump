quid est igitur, inquit, quod requiras?  dicam, inquam, et quidem discendi causa magis, quam quo te aut epicurum reprehensum uelim.  ego quoque, inquit, didicerim libentius si quid attuleris, quam te reprehenderim.  tenesne igitur, inquam, hieronymus rhodius quid dicat esse summum bonum, quo putet omnia referri oportere?  teneo, inquit, finem illi uideri nihil dolere.  quid? idem iste, inquam, de uoluptate quid sentit?  negat esse eam, inquit, propter se expetendam.  aliud igitur esse censet gaudere, aliud non dolere.  et quidem, inquit, uehementer errat; nam, ut paulo ante docui, augendae uoluptatis finis est doloris omnis amotio.   non dolere, inquam, istud quam uim habeat postea uidero; aliam uero uim uoluptatis esse, aliam nihil dolendi, nisi ualde pertinax fueris, concedas necesse est.  atqui reperies, inquit, in hoc quidem pertinacem; dici enim nihil potest uerius.  estne, quaeso, inquam, sitienti in bibendo uoluptas?  quis istud possit, inquit, negare?  eademne, quae restincta siti?  immo alio genere; restincta enim sitis stabilitatem uoluptatis habet, inquit, illa autem uoluptas ipsius restinctionis in motu est.  cur igitur, inquam, res tam dissimiles eodem nomine appellas?  quid paulo ante, inquit, dixerim nonne meministi, cum omnis dolor detractus esset, uariari, non augeri uoluptatem? 