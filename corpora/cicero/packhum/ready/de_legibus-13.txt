 quintus  quo tandem? libenter enim, frater, quo ista oratione <tendis> tecum prolab<ar>.   marcus  ad finem bonorum, quo referuntur et quoius a<pi>scendi causa sunt facienda omnia, controuersam rem et plenam dissensionis inter doctissimos sed aliquando tam<en> iudicandam.   atticus  qui istuc fieri potest l. gellio mortuo?   marcus  quid tandem id ad rem?   atticus  quia me athenis audire ex phaedro meo memini, gellium familiarem tuum, quom pro consule ex praetura in graeciam uenisset <esset>que athenis, philosophos, qui tum erant, in locum unum conuocasse ipsisque magno opere auctorem fuisse, ut aliquando controuersiarum aliquem facerent modum. quodsi essent eo animo ut nollent aetatem in litibus conterere, posse rem conuenire, et simul operam suam illis esse pollicitum, si posset inter eos aliquid conuenire.   marcus  ioculare istuc quidem, pomponi, et a multis saepe derisum. sed ego plane uellem me arbitrum inter antiquam academiam et zenonem datum.   atticus  quo tandem istuc modo?    marcus  quia de re una solum dissident, de ceteris mirifice congruunt.   atticus  ain tandem? una de re est solum dissensio?   marcus  quae quidem ad rem pertineat una: quippe quom antiqui omne quod secundum naturam esset, quo iuuaremur in uita, bonum esse decreuerint, hic nisi quod honestum esset <non> putarit bonum. 