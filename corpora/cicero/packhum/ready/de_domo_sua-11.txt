nihil erat latum de me; non adesse eram iussus, non citatus afueram; eram etiam tuo iudicio ciuis incolumis, cum domus in palatio, uilla in tusculano, altera ad alterum consulem transferebatur—scilicet eos consules uocabant—columnae marmoreae ex aedibus meis inspectante populo romano ad socrum consulis portabantur, in fundum autem uicini consulis non instrumentum aut ornamenta uillae, sed etiam arbores transferebantur, cum ipsa uilla non praedae cupiditate —quid enim erat praedae?—sed odio et crudelitate funditus euerteretur. domus ardebat in palatio non fortuito, sed oblato incendio; consules epulabantur et in coniuratorum gratulatione uersabantur, cum alter se catilinae delicias, alter cethegi consobrinum fuisse diceret. hanc ego uim, pontifices, hoc scelus, hunc furorem meo corpore opposito ab omnium bonorum ceruicibus depuli, omnemque impetum discordiarum, omnem diu conlectam uim improborum, quae inueterata compresso odio atque tacito iam erumpebat nancta tam audacis duces, excepi meo corpore. in me uno consulares faces iactae manibus tribuniciis, in me omnia, quae  ego quondam rettuderam, coniurationis nefaria tela adhaeserunt. quod si, ut multis fortissimis uiris placuit, ui et armis contra uim decertare uoluissem, aut uicissem cum magna internecione improborum, sed tamen ciuium, aut interfectis bonis omnibus, quod illis optatissimum erat, una cum re publica concidissem. uidebam uiuo senatu populoque romano celerem mihi summa cum dignitate reditum, nec intellegebam fieri diutius posse ut mihi non liceret esse in ea re publica quam ipse seruassem. quod si non liceret, audieram et legeram clarissimos nostrae ciuitatis uiros se in medios hostis ad perspicuam mortem pro salute exercitus iniecisse: ego pro salute uniuersae rei publicae dubitarem hoc meliore condicione esse quam decii, quod illi ne auditores quidem suae gloriae, ego etiam spectator meae laudis esse potuissem? itaque infractus furor tuus inanis faciebat impetus; omnem enim uim omnium sceleratorum acerbitas mei casus exceperat; non erat in tam immani iniuria tantisque ruinis nouae crudelitati locus. cato fuerat proximus. quid ageres? non erat ut, qui modus <a>moribus fuerat, idem esset iniuriae. quid posses? extrudere ad cypriam pecuniam? praeda perierit. alia non deerit; hinc modo amandandus est. sic m. cato inuisus quasi per beneficium cyprum relegatur. eiciuntur duo, quos uidere improbi non poterant, alter per honorem turpissimum, alter per honestissimam calamitatem. atque ut sciatis non hominibus istum sed uirtutibus hostem semper fuisse, me  expulso, catone amandato, in eum ipsum se conuertit quo auctore, quo adiutore in contionibus ea quae gerebat omnia quaeque gesserat se et fecisse et facere dicebat: cn. pompeium, quem omnium iudicio longe principem esse ciuitatis uidebat, diutius furori suo ueniam daturum non arbitrabatur. qui ex eius custodia per insidias regis amici filium hostem captiuum surripuisset, et ea iniuria uirum fortissimum lacessisset, sperauit isdem se copiis cum illo posse confligere quibuscum ego noluissem bonorum periculo dimicare, et primo quidem adiutoribus consulibus; postea fregit foedus gabinius, piso tamen in fide mansit. quas iste tum caedis, quas lapidationes, quas fugas fecerit, quam facile ferro cotidianisque insidiis, cum iam a firmissimo robore copiarum suarum relictus esset, cn. pompeium foro curiaque priuarit domique continuerit, uidistis: ex quo iudicare potestis quanta uis illa fuerit oriens et congregata, cum haec cn. pompeium terruerit iam distracta et exstincta. 