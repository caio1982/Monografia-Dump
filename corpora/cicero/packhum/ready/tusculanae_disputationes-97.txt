facile patior te isto modo agere, etsi iniquum est praescribere mihi te, quem ad modum a me disputari uelis. sed quaero, utrum aliquid actum superioribus diebus an nihil arbitremur.  actum uero, et aliquantum quidem.  atqui, si ita est, profligata iam haec et paene ad exitum adducta quaestio est.  quo tandem modo?  quia motus turbulenti iactationesque animorum incitatae et impetu inconsiderato elatae rationem omnem repellentes uitae beatae nullam partem relinquunt. quis enim potest mortem aut dolorem metuens, quorum alterum saepe adest, alterum semper impendet, esse non miser? quid, si idem, quod plerumque fit, paupertatem ignominiam infamiam timet, si debilitatem caecitatem, si denique, quod non singulis hominibus, sed potentibus populis saepe contigit, seruitutem? potest ea timens esse quisquam beatus? quid, qui non modo ea futura timet, uerum etiam fert sustinetque praesentiaâ€”adde eodem exilia luctus orbitates: qui rebus his fractus aegritudine eliditur, potest tandem esse non miserrimus? quid uero? illum, quem libidinibus inflammatum et furentem uidemus, omnia rabide adpetentem cum inexplebili cupiditate, quoque affluentius uoluptates undique hauriat, eo grauius ardentius que sitientem, nonne recte miserrimum dixeris? quid? elatus ille leuitate inanique laetitia exultans et temere gestiens nonne tanto miserior, quanto sibi uidetur beatior? ergo ut hi miseri, sic contra illi beati, quos nulli metus terrent, nullae aegritudines exedunt, nullae libidines incitant, nullae futtiles laetitiae exultantes languidis liquefaciunt uoluptatibus. ut maris igitur tranquillitas intellegitur nulla ne minima quidem aura fluctus commouente, sic animi quietus et placatus status cernitur, cum perturbatio nulla est, qua moueri queat. quodsi est qui uim fortunae, qui omnia humana, quae cuique accidere possunt, tolerabilia ducat, ex quo nec timor eum nec angor attingat, idemque si nihil concupiscat, nulla ecferatur animi inani uoluptate, quid est cur is non beatus sit? et si haec uirtute efficiuntur, quid est cur uirtus ipsa per se non efficiat beatos? 