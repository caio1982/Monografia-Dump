cui loco, per deos immortalis, iudices, consulite ac prouidete! moneo praedicoque id quod intellego, tempus  hoc uobis diuinitus datum esse ut odio, inuidia, infamia, turpitudine totum ordinem liberetis. nulla in iudiciis seueritas, nulla religio, nulla denique iam existimantur esse iudicia. itaque a populo romano contemnimur, despicimur; graui diuturnaque iam flagramus infamia. neque enim ullam aliam ob causam populus romanus tribuniciam potestatem tanto studio requisiuit; quam cum poscebat, uerbo illam poscere uidebatur, re uera iudicia poscebat. neque hoc q. catulum, hominem sapientissimum atque amplissimum, fugit, qui cn. pompeio, uiro fortissimo et clarissimo, de tribunicia potestate referente cum esset sententiam rogatus, hoc initio est summa cum auctoritate usus, patres conscriptos iudicia male et flagitiose tueri; quodsi in rebus iudicandis populi romani existimationi satis facere uoluissent, non tanto opere homines fuisse tribuniciam potestatem desideraturos. ipse denique cn. pompeius cum primum contionem ad urbem consul designatus habuit, ubi, id quod maxime exspectari uidebatur, ostendit se tribuniciam potestatem restituturum, factus est in eo strepitus et grata contionis admurmuratio. idem in eadem contione cum dixisset populatas uexatasque esse prouincias, iudicia autem turpia ac flagitiosa fieri; ei rei se prouidere ac consulere uelle; tum uero non strepitu, sed maximo clamore suam populus romanus significauit uoluntatem. nunc autem homines in speculis sunt; obseruant quem ad modum sese unus quisque nostrum gerat in retinenda religione conseruandisque legibus. uident adhuc post legem tribuniciam unum senatorem uel tenuissimum esse damnatum; quod tametsi non reprehendunt, tamen magno opere quod laudent non habent; nulla est enim laus ibi esse integrum  ubi nemo est qui aut possit aut conetur corrumpere. hoc est iudicium in quo uos de reo, populus romanus de uobis iudicabit; in hoc homine statuetur, possitne senatoribus iudicantibus homo nocentissimus pecuniosissimusque damnari. deinde est eius modi reus in quo homine nihil sit praeter summa peccata maximamque pecuniam, ut, si liberatus sit, nulla alia suspicio nisi ea quae turpissima est residere possit; non gratia, non cognatione, non aliis recte factis, non denique aliquo mediocri uitio tot tantaque eius uitia subleuata esse uidebuntur. postremo ego causam sic agam, iudices, eius modi res, ita notas, ita testatas, ita magnas, ita manifestas proferam, ut nemo a uobis ut istum absoluatis per gratiam conetur contendere. habeo autem certam uiam atque rationem qua omnis illorum conatus inuestigare et consequi possim; ita res a me agetur ut in eorum consiliis omnibus non modo aures omnium, sed etiam oculi populi romani interesse uideantur. uos aliquot iam per annos conceptam huic ordini turpitudinem atque infamiam delere ac tollere potestis. constat inter omnis post haec constituta iudicia, quibus nunc utimur, nullum hoc splendore atque hac dignitate consilium fuisse. hic si quid erit offensum, omnes homines non iam ex eodem ordine alios magis idoneos, quod fieri non potest, sed alium omnino ordinem ad res iudicandas quaerendum arbitrabuntur. quapropter primum ab dis immortalibus, quod sperare mihi uideor, hoc idem, iudices, opto, ut in hoc iudicio nemo improbus praeter eum qui iam pridem inuentus est reperiatur; deinde, si plures improbi fuerint, hoc uobis, hoc populo romano, iudices, confirmo, uitam me hercule mihi prius quam uim perseuerantiamque ad illorum improbitatem persequendam defuturam. 