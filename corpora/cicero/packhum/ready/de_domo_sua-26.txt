ac si, pontifices, neque is cui licuit, neque id quod fas fuit dedicauit, quid me attinet iam illud tertium quod proposueram docere, non iis institutis ac uerbis quibus caerimoniae postulant dedicasse? dixi a principio nihil me de scientia uestra, nihil de sacris, nihil de abscondito pontificum iure dicturum. quae sunt adhuc a me de iure dedicandi disputata, non sunt quaesita ex occulto aliquo genere litterarum, sed sumpta de medio, ex rebus palam per magistratus actis ad conlegiumque delatis, ex senatus consulto, ex lege. illa interiora iam uestra sunt, quid dici, quid praeiri, quid tangi, quid teneri ius fuerit. quae si omnia e ti. coruncani scientia, qui peritissimus pontifex fuisse dicitur, acta esse constaret, aut si m. horatius ille puluillus, qui, cum eum multi propter inuidiam fictis religionibus impedirent, restitit et constantissima mente capitolium dedicauit, huius modi alicui dedicationi praefuisset, tamen in scelere religio non ualeret,  ne ualeat id quod imperitus adulescens, nouus sacerdos, sororis precibus, matris minis adductus, ignarus, inuitus, sine conlegis, sine libris, sine auctore, sine fictore, furtim, mente ac lingua titubante fecisse dicatur: praesertim cum iste impurus atque impius hostis omnium religionum, qui contra fas et inter uiros saepe mulier et inter mulieres uir fuisset, ageret illam rem ita raptim et turbulente uti neque mens neque uox neque lingua consisteret? delata tum sunt <ea> ad uos, pontifices, et post omnium sermone celebrata, quem ad modum iste praeposteris uerbis, ominibus obscenis, identidem se ipse reuocans, dubitans, timens, haesitans omnia aliter ac uos in monumentis habetis et pronuntiarit et fecerit. quod quidem minime mirum est, in tanto scelere tantaque dementia ne audaciae quidem locum ad timorem comprimendum fuisse. etenim si nemo umquam praedo tam barbarus atque immanis fuit, qui cum fana spoliasset, deinde aram aliquam in litore deserto somniis stimulatus aut religione aliqua consecraret, non horreret animo cum diuinum numen scelere uiolatum placare precibus cogeretur, qua tandem istum perturbatione mentis omnium templorum atque tectorum totiusque urbis praedonem fuisse censetis, cum pro detestatione tot scelerum unam aram nefarie consecraret? non potuit ullo modo—quamquam et insolentia dominatus extulerat animos et erat incredibili armatus audacia—non in agendo ruere ac saepe peccare, praesertim illo pontifice et magistro qui cogeretur docere ante quam ipse didicisset. magna uis est cum in deorum immortalium numine tum uero in ipsa re publica. di immortales, suorum templorum custodem ac praesidem sceleratissime pulsum cum uiderent, ex suis templis in eius aedis immigrare nolebant, itaque  istius uaecordissimi mentem cura metuque terrebant; res uero publica quamquam erat exterminata mecum, tamen obuersabatur ante oculos exstinctoris sui, et ab istius inflammato atque indomito furore iam tum se meque repetebat. qua re quid est mirum si iste metu <exagitatus>, furore instinctus, scelere praeceps, neque institutas caerimonias persequi neque uerbum ullum sollemne potuit effari? 