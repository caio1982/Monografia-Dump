deinceps, ut erat propositum, de beneficentia ac de liberalitate dicatur, qua quidem nihil est naturae hominis accommodatius, sed habet multas cautiones. uidendum est enim, primum ne obsit benignitas et iis ipsis, quibus benigne uidebitur fieri, et ceteris, deinde ne maior benignitas sit, quam facultates, tum ut pro dignitate cuique tribuatur; id enim est iustitiae fundamentum, ad quam haec referenda sunt omnia. nam et qui gratificantur cuipiam, quod obsit illi, cui prodesse uelle uideantur, non benefici neque liberales, sed perniciosi assentatores iudicandi sunt, et qui aliis nocent, ut in alios liberales sint, in eadem sunt iniustitia, ut si in suam rem aliena conuertant. sunt autem multi et quidem cupidi splendoris et gloriae, qui eripiunt aliis, quod aliis largiantur, ique arbitrantur se beneficos in suos amicos uisum iri, si locupletent eos quacumque ratione. id autem tantum abest, officio ut nihil magis [officio] possit esse contrarium. uidendum est igitur, ut ea liberalitate utamur. quae prosit amicis, noceat nemini. quare l. sullae, c. caesaris pecuniarum translatio a iustis dominis ad alienos non debet liberalis uideri; nihil est enim liberale, quod non idem iustum. alter locus erat cautionis, ne benignitas maior esset quam facultates, quod qui benigniores uolunt esse, quam res patitur, primum in eo  peccant, quod iniuriosi sunt in proximos; quas enim copias his et suppeditari aequius est et relinqui eas transferunt ad alienos. inest autem in tali liberalitate cupiditas plerumque rapiendi et auferendi per iniuriam, ut ad largiendum suppetant copiae. uidere etiam licet plerosque non tam natura liberales quam quadam gloria ductos, ut benefici uideantur facere multa, quae proficisci ab ostentatione magis quam a uoluntate uideantur. talis autem simulatio uanitati est coniunctior quam aut liberalitati aut honestati. tertium est propositum, ut in beneficentia dilectus esset dignitatis; in quo et mores eius erunt spectandi, in quem beneficium conferetur, et animus erga nos et communitas ac societas uitae et ad nostras utilitates officia ante collata; quae ut concurrant omnia, optabile est; si minus, plures causae maioresque ponderis plus habebunt. 