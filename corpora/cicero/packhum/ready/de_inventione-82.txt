hoc loco confirmato tum diluere ea, quae contra dici poterunt, oportebit. contra autem dicetur, si aut prorsus aliud sensisse scriptor et scripsisse aliud demonstrabitur, ut in illa de testamento, quam posuimus, controuersia, aut causa assumptiua inferetur, quamobrem scripto non potuerit aut non oportuerit optemperari.   si aliud sensisse scriptor, aliud scripsisse dicetur, is, qui scripto utetur, haec dicet: non oportere de eius uoluntate nos argumentari, qui, ne id facere possemus, indicium nobis reliquerit suae uoluntatis; multa incommoda consequi, si instituatur, ut ab scripto recedatur. nam et eos, qui aliquid scribant, non existimaturos id, quod scripserint, ratum futurum, et eos, qui iudicent, certum, quod sequantur, nihil habituros, si semel ab scripto recedere consueuerint. quodsi uoluntas scriptoris conseruanda sit, se, non aduersarios, a uoluntate eius stare. nam multo propius accedere ad scriptoris uoluntatem eum, qui ex ipsius eam litteris interpretetur, quam illum, qui sententiam scriptoris non ex ipsius scripto spectet, quod ille suae uoluntatis quasi imaginem reliquerit, sed domesticis suspicionibus perscrutetur.  sin causam afferet is, qui a sententia stabit, primum erit contra dicendum: quam absurdum non negare contra legem fecisse, sed, quare fecerit, causam aliquam inuenire; deinde conuersa esse omnia: ante solitos esse accusatores iudicibus persuadere, adfinem esse alicuius culpae eum, qui accusaretur, causam proferre, quae eum ad peccandum impulisset;â€” nunc ipsum reum causam afferre, quare deliquerit. deinde hanc inducere partitionem, cuius in singulas partes multae conuenient argumentationes: primum, nulla in lege ullam causam contra scriptum accipi conuenire; deinde, si in ceteris legibus conueniat, hanc esse eiusmodi legem, ut in ea non oporteat; postremo,  si in hac quoque lege oporteat, hanc quidem causam accipi minime oportere. 