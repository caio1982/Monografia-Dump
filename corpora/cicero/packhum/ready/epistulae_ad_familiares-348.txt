51  uel  50  in cilicia m. cicero s. d. p. silio pro pr. cum p. terentio hispone, qui operas in scriptura pro magistro dat, mihi summa familiaritas consuetudoque est, multaque et magna inter nos officia paria et mutua inter cedunt. eius summa existimatio agitur in eo ut pactiones cum ciuitatibus reliquis conficiat. non me praeterit nos eam rem ephesi expertos esse neque ab ephesiis ullo modo impetrare potuisse; sed quoniam, quem ad modum omnes existimant et ego intellego, tua cum summa integritate tum singulari humanitate et mansuetudine consecutus es ut libentissimis graecis nutu quod uelis consequare, peto a te in maiorem modum ut honoris mei causa hac laude hisponem adfici uelis.  praeterea cum sociis scripturae mihi summa necessitudo est, non solum ob eam causam quod ea societas uniuersa in mea fide est sed etiam quod plerisque sociis utor familiarissime. ita et hisponem meum per me ornaris et societatem mihi coniunctiorem feceris tuque ipse et ex huius obseruantia, gratissimi hominis, et ex sociorum gratia, hominum amplissimorum, maximum fructum capies et me summo beneficio adfeceris. sic enim uelim existimes, in tota tua prouincia omnique isto imperio nihil esse quod mihi gratius facere possis.