ac primum abs te illud, l. torquate, quaero, cur me a ceteris clarissimis uiris ac principibus ciuitatis in hoc officio atque in defensionis iure secernas. quid enim est quam ob rem abs te q. hortensi factum, clarissimi uiri atque ornatissimi, non reprehendatur, reprehendatur meum? nam, si est initum a p. sulla consilium inflammandae huius urbis, exstinguendi imperi, delendae ciuitatis, mihi maiorem hae res dolorem quam q. hortensio, mihi maius odium adferre debent, meum denique grauius esse iudicium, qui adiuuandus in his causis, qui oppugnandus, qui defendendus, qui deserendus esse uideatur? 'ita,' inquit; 'tu enim inuestigasti, tu patefecisti coniurationem.' quod cum dicit, non attendit eum qui patefecerit hoc curasse, ut id omnes uiderent quod antea fuisset occultum. qua re ista coniuratio, si patefacta per me est, tam patet hortensio quam mihi. quem cum uideas hoc honore, auctoritate, uirtute, consilio praeditum non dubitasse quin innocentiam p. sullae defenderet, quaero cur qui aditus ad causam hortensio patuerit mihi interclusus esse debuerit; quaero illud etiam, si me, qui defendo, reprehendendum putas esse, quid tandem de his existimes summis uiris et clarissimis ciuibus, quorum studio et dignitate celebrari hoc iudicium, ornari causam, defendi huius innocentiam uides. non enim una ratio est defensionis ea quae posita est in oratione; omnes qui adsunt, qui  laborant, qui saluum uolunt, pro sua parte atque auctoritate defendunt. an uero, in quibus subselliis haec ornamenta ac lumina rei publicae uiderem, in his me apparere nollem, cum ego illum in locum atque in hanc excelsissimam sedem dignitatis atque honoris multis meis ac magnis laboribus et periculis ascendissem? atque ut intellegas, torquate, quem accuses, si te forte id offendit quod ego, qui in hoc genere quaestionis defenderim neminem, non desim p. sullae, recordare de ceteris quos adesse huic uides; intelleges et de hoc et de aliis iudicium meum et horum par atque unum fuisse. quis nostrum adfuit uargunteio? nemo, ne hic quidem q. hortensius, praesertim qui illum solus antea de ambitu defendisset. non enim iam se ullo officio cum illo coniunctum arbitrabatur, cum ille tanto scelere commisso omnium officiorum societatem diremisset. quis nostrum seru. sullam, quis publium, quis m. laecam, quis <c.> cornelium defendendum putauit, quis eis horum adfuit? nemo. quid ita? quia ceteris in causis etiam nocentis uiri boni, si necessarii sunt, deserendos esse non putant; in hoc crimine non solum leuitatis est culpa uerum etiam quaedam contagio sceleris, si defendas eum quem obstrictum esse patriae parricidio suspicere. quid? autronio nonne sodales, non conlegae sui, non ueteres amici, quorum ille copia quondam abundarat, non hi omnes qui sunt in re publica principes defuerunt? immo etiam testimonio plerique laeserunt. statuerant tantum illud esse maleficium quod non modo non occultari per se sed etiam aperiri inlustrarique  deberet. quam ob rem quid est quod mirere, si cum isdem me in hac causa uides adesse cum quibus in ceteris intellegis afuisse? nisi uero me unum uis ferum praeter ceteros, me asperum, me inhumanum existimari, me singulari immanitate et crudelitate praeditum. hanc mihi tu si propter meas res gestas imponis in omni uita mea, torquate, personam, uehementer erras. me natura misericordem, patria seuerum, crudelem nec patria nec natura esse uoluit; denique istam ipsam personam uehementem et acrem quam mihi tum tempus et res publica imposuit iam uoluntas et natura ipsa detraxit. illa enim ad breue tempus seueritatem postulauit, haec in omni uita misericordiam lenitatemque desiderat. qua re nihil est quod ex tanto comitatu uirorum amplissimorum me unum abstrahas; simplex officium atque una bonorum est omnium causa. nihil erit quod admirere posthac, si in ea parte in qua hos animum aduerteris me uidebis. nulla est enim in re publica mea causa propria; tempus agendi fuit mihi magis proprium quam ceteris, doloris uero et timoris et periculi fuit illa causa communis; neque enim ego tunc princeps ad salutem esse potuissem, si esse alii comites noluissent. qua re necesse est, quod mihi consuli praecipuum fuit praeter alios, id iam priuato cum ceteris esse commune. neque ego hoc partiendae inuidiae, sed communicandae laudis causa loquor; oneris mei partem nemini impertio, gloriae bonis omnibus. 'in autronium testimonium dixisti,' inquit; 'sullam defendis.' hoc totum eius modi est, iudices, ut, si ego sum inconstans ac leuis, nec testimonio fidem tribui conuenerit nec defensioni auctoritatem; sin est in me ratio rei publicae, religio priuati  offici, studium retinendae uoluntatis bonorum, nihil minus accusator debet dicere quam a me defendi sullam, testimonio laesum esse autronium. uideor enim iam non solum studium ad defendendas causas uerum etiam opinionis aliquid et auctoritatis adferre; qua ego et moderate utar, iudices, et omnino non uterer, si ille me non coegisset. 