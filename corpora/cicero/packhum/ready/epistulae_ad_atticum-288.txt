uiii kal .  apr .   45 <cicero attico sal.> silius, ut scribis, hodie. cras igitur eum uel potius cum poteris; scribes, si quid erit, cum uideris. nec ego brutum uito nec tamen ab eo leuationem ullam exspecto; sed erant causae cur hoc tempore istic esse nollem. quae si manebunt, quaerenda erit excusatio ad brutum; et, ut nunc est, mansurae uidentur.  de hortis, quaeso, explica. caput illud est quod scis. sequitur ut etiam mihi ipsi quiddam opus sit; nec enim esse in turba possum nec a uobis abesse. huic meo consilio nihil reperio isto loco aptius. et de hac re quid tui consili sit: mihi persuasum est, et eo magis quod idem tibi intellexi uideri, me ab oppio et balbo ualde diligi. †si† cum iis communices quanto opere et qua re uelim hortos; sed id ita posse, si expediatur illud faberianum; sintne igitur auctores futuri? si qua etiam iactura facienda sit in repraesentando, quoad possunt adducito; totum  enim illud desperatum. denique intelleges ecquid inclinent ad hoc meum consilium adiuuandum. si quid erit, magnum est adiumentum; si minus, quacumque ratione contendamus. uel tu illud ἐγγήραμα, quem ad modum scripsisti, uel ἐντάφιον putato. de illo ostiensi nihil est cogitandum. si hoc non adsequimur (a lamia non puto posse), damasippi experiendum est.