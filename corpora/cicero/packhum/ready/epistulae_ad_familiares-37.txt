a .  d .  uiii id .  oct .   51  in castris in agro mopsuhestiae cicero s. d. appio pulchro etsi, quantum ex tuis litteris intellegere potui, uidebam te hanc epistulam cum ad urbem esses esse lecturum refrigerato iam leuissimo sermone hominum prouincialium, tamen, cum tu tam multis uerbis ad me de improborum oratione scripsisses, faciendum mihi putaui ut tuis litteris breui responderem.  sed prima duo capita epistulae tuae tacita mihi quodam modo relinquenda sunt. nihil enim habent quod definitum sit aut certum, nisi me uultu et taciturnitate significasse tibi non esse amicum, idque pro tribunali cum aliquid ageretur et non nullis in conuiuiis intellegi potuisse. hoc totum nihil esse possum intellegere, sed, cum sit nihil, ne quid dicatur quidem intellego. illud quidem scio, meos multos et illustris et ex superiore et ex aequo loco sermones habitos cum tua summa laude et cum magna [sollicitudine] significatione nostrae familiaritatis ad te uere potuisse deferri.  nam quod ad legatos attinet, quid a me fieri potuit aut elegantius aut iustius quam ut sumptus egentissimarum ciuitatum minuerem sine ulla imminutione dignitatis tuae, praesertim ipsis ciuitatibus postulantibus? nam mihi totum genus legationum tuo nomine proficiscentium notum non erat. apameae cum essem, multarum ciuitatum principes ad me detulerunt sumptus decerni legatis nimis magnos, cum soluendo ciuitates non essent. hic ego multa simul cogitaui.  primum te, hominem non solum sapientem uerum etiam, ut nunc loquimur, urbanum, non arbitrabar genere isto legationum delectari, idque me arbitror synnadis pro tribunali multis uerbis disputauisse: primum ap. claudium senatui populoque romano non midaensium testimonio (in ea enim ciuitate mentio facta est) sed sua sponte esse laudatum; deinde me i[s]ta uidisse accidere multis ut eorum causa legationes romam uenirent, sed iis legationibus non meminisse ullum tempus laudandi aut locum dari; studia mihi eorum placere, quod in te bene merito grati essent, consilium totum uideri minime necessarium; si autem uellent declarare in eo officium suum, laudaturum me si qui suo sumptu functus esset officio, concessurum si legitimo, non permissurum si infinito.  quid enim reprehendi potest? nisi quod addis uisum esse quibusdam edictum meum quasi consulto ad istas legationes impediendas esse accommodatum. iam non tantum mihi uidentur iniuriam facere ii qui haec disputant quam si cuius aures ad hanc disputationem patent. romae composui edictum; nihil addidi nisi quod publicani me rogarunt, cum samum ad me uenissent, ut de tuo edicto totidem uerbis transferrem in meum. diligentissime scriptum caput est quod pertinet ad minuendos sumptus ciuitatum. quo in capite sunt quaedam noua, salutaria ciuitatibus, quibus ego magno opere delector; hoc uero ex quo suspicio nata est me exquisisse aliquid in quo te offenderem tralaticium est. neque enim eram tam desipiens ut priuatae rei causa legari putarem qui et tibi non priuato et pro re non priuata sua sed publica, non in priuato sed in publico orbis terrae consilio, id est in senatu,  ut gratias agerent mittebantur; neque, cum edixi ne quis iniussu meo proficisceretur, exclusi eos qui me in castra et qui trans taurum persequi non possentâ€”nam id est maxime in tuis litteris irridendum. quid enim erat quod me persequerentur in castra taurumue transirent, cum ego laodicea usque ad iconium iter ita fecerim ut me omnium illarum dioecesium quae cis taurum sunt omniumque earum ciuitatum magistratus legationesque conuenirent? nisi forte postea coeperunt legare quam ego taurum transgressus sum; quod certe non ita est. cum enim laodiceae, cum apameae, cum synnadis, cum philomelii, cum iconii essem, quibus in oppidis omnibus commoratus sum, omnes iam istius generis legationes erant constitutae. atque hoc tamen te scire uolo, me de isto sumptu legationum aut minuendo aut remittendo decreuisse nil nisi quod principes ciuitatum a me postulassent, ne in uenditionem tributorum et illam acerbissimam exactionem, quam tu non ignoras, capitum atque ostiorum inducerentur sumptus minime necessarii. ego autem, cum hoc suscepissem non solum iustitia sed etiam misericordia adductus ut leuarem miseriis perditas ciuitates et perditas maxime per magistratus suos, non potui in illo sumptu non necessario neglegens esse.  tu, <si> istius modi sermones ad te delati de me sunt, non debuisti credere; si autem hoc genere delectaris, ut quae tibi in mentem ueniant aliis attribuas, genus sermonis inducis in amicitiam minime liberale. ego, si in prouincia de tua fama detrahere umquam cogitassem, non generum tuum * * * libertum brundisii neque ad praefectum fabrum corcyrae quem in locum me uenire uelles rettulissem. qua re potes doctissimis hominibus auctoribus, quorum sunt de amicitia gerenda praeclarissime scripti libri, genus hoc totum orationis  tollere, 'disputabant, ego contra disserebam; dicebant, ego negabam.'  an mihi de te nihil esse dictum umquam putas? ne hoc quidem, quod cum me laodiceam uenire uoluisses, taurum ipse transisti? quod isdem diebus meus conuentus erat apameae, synnade, philomelii, tuus tarsi? non dicam plura, ne in quo te obiurgem id ipsum uidear imitari; illud dicam ut sentio: si ista quae alios loqui dicis ipse sentis, tua summa culpa est; sin autem alii tecum haec loquuntur, tua tamen, quod audis, culpa non nulla est. mea ratio in tota amicitia nostra constans et grauis reperietur. quod si qui me astutiorem fingit, quid potest esse callidius quam, cum te absentem semper defenderim, cum praesertim mihi usu uenturum non arbitrarer ut ego quoque a te absens defendendus essem, nunc committere ut tu iure optimo me absentem deserere posses?  unum genus excipio sermonis in quo persaepe aliquid dicitur quod te putem nolle dici, si aut legatorum tuorum cuipiam aut praefectorum aut tribunorum militum male dicitur; quod tamen ipsum non mehercule adhuc accidit me audiente ut aut grauius diceretur aut in pluris quam mecum corcyrae clodius est locutus, cum in eo genere maxime quereretur te aliorum improbitate minus felicem fuisse. hos ego sermones, quod et multi sunt et tuam existimationem, ut ego sentio, non offendunt, lacessiui numquam, sed non ualde repressi.  si quis est qui neminem bona fide in gratiam putet redire posse, non nostram is perfidiam coarguit sed indicat suam, simulque non de me is peius quam de te existimat; sin autem quem mea instituta in prouincia non delectant et quadam dissimilitudine institutorum meorum ac tuorum laedi se putat, cum uterque nostrum recte fecerit sed non idem  uterque secutus sit, hunc ego amicum habere non curo. liberalitas tua ut hominis nobilissimi latius in prouincia patuit. nostra si angustior (etsi de tua prolixa beneficaque natura limauit aliquid posterior annus propter quandam tristitiam temporum), non debent mirari homines, cum et natura semper ad largiendum ex alieno fuerim restrictior et temporibus, quibus alii mouentur, isdem ego mouear, 'me<d> esse acerbum sibi ut<i> sim dulcis mihi.'  de rebus urbanis quod me certiorem fecisti, cum per se mihi gratum fuit, tum quod significasti tibi omnia mea mandata curae fore. in quibus unum illud te praecipue rogo, ut cures ne quid mihi ad hoc negoti aut oneris accedat aut temporis, hortensiumque, nostrum collegam et familiarem, roges ut, si umquam mea causa quicquam aut sensit aut fecit, de hac quoque sententia bima decedat, qua mihi nihil potest esse inimicius.  de nostris rebus quod scire uis, tarso non. oct. amanum uersus profecti sumus. haec scripsi postridie eius diei, cum castra haberem in agro mo<p>s<u>hestiae. si quid egero, scribam ad te neque domum umquam ad me litteras mittam quin adiungam eas quas tibi reddi uelim. de parthis quod quaeris, fuisse nullos puto. arabes qui fuerunt admixto parthico ornatu dicuntur omnes reuertisse. hostem esse in syria negant ullum.  tu uelim ad me quam saepissime et de tuis rebus scribas et de meis et de omni rei publicae statu. de quo sum sollicitus eo magis quod ex tuis litteris cognoui pompeium nostrum in hispaniam iturum. 