med .  mart .   47(?) cicero attico sal. a murenae liberto nihil adhuc acceperam litterarum. p. siser reddiderat eas quibus rescribo. de serui patris litteris quod scribis, itemque in syriam uenisse quod ais esse qui nuntient, ne id quidem uerum est. quod certiorem te uis fieri quo quisque in me animo sit aut fuerit eorum qui huc uenerunt, neminem alieno intellexi. sed quantum id mea intersit existimare te posse certo scio. mihi cum omnia sint intolerabilia ad  dolorem, tum maxime quod in eam causam uenisse me uideo ut sola utilia mihi esse uideantur quae semper nolui.  p. lentulum patrem rhodi esse aiunt, alexandriae filium, rhodoque alexandriam c. cassium profectum esse constat.  quintus mihi per litteras satis facit multo asperioribus uerbis quam cum grauissime accusabat. ait enim se ex litteris tuis intellegere tibi non placere quod ad multos de me asperius scripserit, itaque se paenitere quod animum tuum offenderit; sed se iure fecisse. deinde perscribit spurcissime quas ob causas fecerit. sed neque hoc tempore nec antea patefecisset odium suum in me, nisi omnibus rebus me esse oppressum uideret. atque utinam uel nocturnis, quem ad modum tu scripseras, itineribus propius te accessissem! nunc nec ubi nec quando te sim uisurus possum suspicari.  de coheredibus fufidianis, nihil fuit quod ad me scriberes; nam et aequum postulant et quicquid egisses recte esse actum putarem.  de fundo frusinati redimendo iam pridem intellexisti uoluntatem meam. etsi tum meliore loco res erant nostrae neque tam mihi desperatum iri uidebantur, tamen in eadem sum uoluntate. id quem ad modum fiat tu uidebis. et uelim, quod poteris, consideres ut sit unde nobis suppeditentur sumptus necessarii. si quas habuimus facultates, eas pompeio tum cum id uidebamur sapienter facere detulimus. itaque tum et a tuo uilico sumpsimus et aliunde mutuati sumus cum quintus queritur per litteras sibi nos nihil dedisse, qui neque ab illo rogati sumus neque ipsi eam pecuniam aspeximus. sed uelim uideas quid sit quod confici possit quidque mihi de omnibus des consili; et causam nosti.   plura ne scribam dolore impedior. si quid erit quod ad quos scribendum meo nomine putes, uelim, ut soles, facias, quotiensque habebis cui des ad me litteras nolim praetermittas. uale.