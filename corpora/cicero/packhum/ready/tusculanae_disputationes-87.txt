quare omnium philosophorum, ut ante dixi, una ratio est medendi, ut nihil, quale sit illud quod perturbet animum, sed de ipsa sit perturbatione dicendum. itaque primum in ipsa cupiditate, cum id solum agitur ut ea tollatur, non est quaerendum, bonum illud necne sit quod lubidinem moueat, sed lubido ipsa tollenda est, ut, siue, quod honestum est, id sit summum bonum siue uoluptas siue horum utrumque coniunctum siue tria illa genera bonorum, tamen, etiamsi uirtutis ipsius uehementior adpetitus sit, eadem sit omnibus ad deterrendum adhibenda oratio. continet autem omnem sedationem animi humana in conspectu posita natura; quae quo facilius expressa cernatur, explicanda est oratione communis condicio lexque uitae. itaque non sine causa, cum orestem fabulam doceret euripides, primos tris uersus reuocasse dicitur socrates: 'neque tám terribilis úlla fando orátio est, nec fórs nec ira caélitum inuectúm malum, quod nón natura humána patiendo écferat.' est autem utilis ad persuadendum ea quae acciderint ferri et posse et oportere enumeratio eorum qui tulerunt. etsi aegritudinis sedatio et hesterna disputatione explicata est et in consolationis libro, quem in medio—non enim sapientes eramus—maerore et dolore conscripsimus; quodque uetat chrysippus, ad  recentis quasi tumores animi remedium adhibere, id nos fecimus naturaeque uim attulimus, ut magnitudini medicinae doloris magnitudo concederet. sed aegritudini, de qua satis est disputatum, finitimus est metus, de quo pauca dicenda sunt. est enim metus, ut aegritudo praesentis, sic ille futuri mali. itaque non nulli aegritudinis partem quandam metum esse dicebant, alii autem metum praemolestiam appellabant, quod esset quasi dux consequentis molestiae. quibus igitur rationibus instantia feruntur, eisdem contemnuntur sequentia. nam uidendum est in utrisque, ne quid humile summissum molle ecfeminatum fractum abiectumque faciamus. sed quamquam de ipsius metus inconstantia inbecillitate leuitate dicendum est, tamen multum prodest ea, quae metuuntur, ipsa contemnere. itaque siue casu accidit siue consilio, percommode factum est, quod eis de rebus quae maxime metuuntur, de morte et de dolore, primo et proxumo die disputatum est. quae si probata sunt, metu magna ex parte liberati sumus. 