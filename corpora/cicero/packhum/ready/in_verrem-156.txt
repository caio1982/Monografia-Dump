pro deum hominumque fidem! quid hoc est? quae haec causa est, quae ista impudentia? quae dico signa, antequam abs te sublata sunt, messanam cum imperio nemo uenit quin uiserit. tot praetores, tot consules in sicilia cum in pace tum etiam in bello fuerunt, tot homines cuiusque modi—non loquor de integris, innocentibus, religiosis —tot cupidi, tot improbi, tot audaces, quorum nemo sibi tam uehemens, tam potens, tam nobilis uisus est qui ex illo sacrario quicquam poscere aut tollere aut attingere auderet: uerres quod ubique erit pulcherrimum auferet? nihil habere cuiquam praeterea licebit? tot domus locupletissimas istius domus una capiet? idcirco nemo superiorum attigit ut hic tolleret? ideo c. claudius pulcher rettulit ut c. uerres posset auferre? at non requirebat ille cupido lenonis domum ac meretriciam disciplinam; facile illo sacrario patrio continebatur; heio se a maioribus relictum esse sciebat in hereditate sacrorum, non quaerebat meretricis heredem.  sed quid ego tam uehementer inuehor? uerbo uno repellar. 'emi,' inquit. di immortales, praeclaram defensionem! mercatorem in prouinciam cum imperio ac securibus misimus, omnia qui signa, tabulas pictas, omne argentum, aurum, ebur, gemmas coemeret, nihil cuiquam relinqueret! haec enim mihi ad omnia defensio patefieri uidetur, emisse.  primum, si id quod uis tibi ego concedam, ut emeris,—quoniam in toto hoc genere hac una defensione usurus es,— quaero cuius modi tu iudicia romae putaris esse, si tibi hoc quemquam concessurum putasti, te in praetura atque imperio tot res tam pretiosas, omnis denique res quae alicuius preti fuerint, tota ex prouincia coemisse? 