<cicero cornificio s.> sex. aufidius et obseruantia qua me colit accedit ad proximos et splendore equiti romano nemini cedit. est autem ita temperatis moderatisque moribus ut summa seueritas summa cum humanitate iungatur. cuius tibi negotia quae sunt in africa ita commendo ut maiore studio magisue ex animo commendare non possim. pergratum mihi feceris si dederis operam ut is intellegat meas apud te litteras maximum pondus habuisse. hoc te uehementer, mi cornifici, rogo.