sed cum tot signis eadem natura declaret, quid uelit, anquirat, desideret, tamen obsurdescimus nescio quo modo nec ea, quae ab ea monemur, audimus. est enim uarius et multiplex usus amicitiae, multaeque causae suspicionum offensionumque dantur, quas tum euitare, tum eleuare, tum ferre sapientis est; una illa subleuanda offensio est, ut et utilitas in amicitia et fides retineatur: nam et monendi amici saepe sunt et obiurgandi, et haec accipienda amice, cum beniuole fiunt. sed nescio quo modo uerum est, quod in andria familiaris meus dicit: obséquium amicos, uéritas odiúm parit. molesta ueritas, siquidem ex ea nascitur odium, quod est uenenum amicitiae, sed obsequium multo molestius, quod peccatis indulgens praecipitem amicum ferri sinit; maxuma autem culpa in eo, qui et ueritatem aspernatur et in fraudem obsequio inpellitur. omni igitur hac in re habenda ratio et diligentia est, primum ut monitio acerbitate, deinde ut obiurgatio contumelia careat; in obsequio autem, quoniam terentiano uerbo lubenter utimur, comitas adsit, adsentatio, uitiorum adiutrix, procul amoueatur, quae non modo amico, sed ne libero quidem digna est; aliter enim cum tyranno, aliter cum amico uiuitur. cuius autem aures clausae ueritati sunt, ut ab amico uerum audire nequeat, huius salus desperanda est. scitum est enim illud catonis, ut multa: 'melius de quibusdam acerbos inimicos mereri quam eos amicos, qui dulces ui deantur; illos uerum saepe dicere, hos numquam.' atque illud absurdum, quod ii, qui monentur, eam molestiam, quam debent capere, non capiunt, eam capiunt, qua debent uacare; peccasse enim se non anguntur, obiurgari moleste ferunt; quod contra oportebat, delicto dolere, correctione gaudere. 