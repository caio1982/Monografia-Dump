c .  iu id .  sept .   57  romae cicero attico sal. cum primum romam ueni fuit<que> cui recte ad te litteras darem, nihil prius faciendum mihi putaui quam ut tibi absenti de reditu gratularer. cognoram enim, ut uere scribam, te in consiliis mihi dandis nec fortiorem nec prudentiorem quam me ipsum nec etiam propter meam in te obseruantiam nimium in custodia salutis meae diligentem; eundemque te, qui primis  temporibus erroris nostri aut potius furoris particeps et falsi timoris socius fuisses, acerbissime discidium nostrum tulisse plurimumque operae, studi, diligentiae, laboris ad conficiendum reditum meum contulisse. itaque hoc tibi uere adfirmo, in maxima laetitia et exoptatissima gratulatione unum ad cumulandum gaudium conspectum aut potius complexum mihi tuum defuisse. quem semel nactus si umquam dimisero ac nisi etiam praetermissos fructus tuae suauitatis praeteriti temporis omnis exegero, profecto hac restitutione fortunae me ipse non satis dignum iudicabo.  nos adhuc in nostro statu quod difficillime recuperari posse arbitrati sumus, splendorem nostrum illum forensem et in senatu auctoritatem et apud uiros bonos gratiam, magis quam opta<ra>mus consecuti sumus; in re autem familiari, quae quem ad modum fracta, dissipata, direpta sit non ignoras, ualde laboramus, tuarumque non tam facultatum, quas nostras esse iudico, quam consiliorum ad colligendas et constituendas reliquias nostras indigemus.  nunc, etsi omnia aut scripta esse a tuis arbitror aut etiam nuntiis ac rumore perlata, tamen ea scribam breui quae te puto potissimum ex meis litteris uelle cognoscere.  prid. non. sext. dyrrachio sum profectus, ipso illo die quo lex est lata de nobis. brundisium ueni non. sext. ibi mihi tulliola mea fuit praesto natali suo ipso die, qui casu idem natalis erat et brundisinae coloniae et tuae uicinae salutis; quae res animaduersa a multitudine summa brundisinorum gratulatione  celebrata est. a. d. † ui † id. sext. cognoui, cum brundisi essem, litteris quinti fratris mirifico studio omnium aetatum atque ordinum, incredibili concursu italiae, legem comitiis centuriatis esse perlatam. inde a brundisinis honestissime ornatus iter ita feci ut undique ad me cum gratulatione legati conuenerint.  ad urbem ita ueni ut nemo ullius ordinis homo nomenclatori notus fuerit qui mihi obuiam non uenerit, praeter eos inimicos quibus id ipsum, se inimicos esse, non liceret aut dissimulare aut negare. cum uenissem ad portam capenam, gradus templorum ab infima plebe completi erant. a qua plausu maximo cum esset mihi gratulatio significata, similis et frequentia <et> plausus me usque ad capitolium celebrauit in foroque et in ipso capitolio miranda multitudo fuit. postridie in senatu, qui fuit dies non. sept., senatui gratias egimus.  eo biduo, cum esset annonae summa caritas et homines ad theatrum primo, deinde ad senatum concurrissent, impulsu clodi mea opera frumenti inopiam esse clamarent, cum per eos dies senatus de annona haberetur et ad eius procurationem sermone non solum plebis uerum etiam bonorum pompeius uocaretur idque ipse cuperet multitudoque a me nominatim ut id decernerem postularet, feci et accurate sententiam dixi. cum abessent consulares, quod tuto se negarent posse sententiam dicere, praeter messallam et afranium, factum est senatus consultum in meam sententiam ut cum pompeio ageretur ut eam rem susciperet, lexque ferretur. quo senatus consulto  recitato continuo, <cum multitudo> more hoc insulso et nouo plausum meo nomine recitando dedisset, habui contionem. <eam> omnes magistratus praesentes praeter unum praetorem et duos tribunos pl. dederunt.  postridie senatus frequens et omnes consulares. nihil pompeio postulanti negarunt. ille legatos quindecim cum postularet, me principem nominauit et ad omnia me alterum se fore dixit. legem consules conscripserunt qua pompeio per quinquennium omnis potestas rei frumentariae toto orbe terrarum daretur; alteram messius, qui omnis pecuniae dat potestatem et adiungit classem et exercitum et maius imperium in prouinciis quam sit eorum qui eas obtineant. illa nostra lex consularis nunc modesta uidetur, haec messi non ferenda. pompeius illam uelle se dicit, familiares hanc. consulares duce fauonio fremunt. nos tacemus, et eo magis quod de domo nostra nihil adhuc pontifices responderant. qui si sustulerint religionem, aream praeclaram habemus, superficiem consules ex senatus consulto aestimabunt; sin aliter, demolientur, suo nomine locabunt, rem totam aestimabunt.  ita sunt res nostrae, 'ut in secundis fluxae, ut in aduersis bonae'. in re familiari ualde sumus, ut scis, perturbati. praeterea sunt quaedam domestica quae litteris non committo. quintum fratrem insigni pietate, uirtute, fide praeditum sic amo ut debeo. te exspecto et oro ut matures uenire eoque animo uenias ut me tuo consilio egere non sinas. alterius uitae quoddam initium ordimur. iam quidam qui nos absentis  defenderunt incipiunt praesentibus occulte irasci, aperte inuidere. uehementer te requirimus.