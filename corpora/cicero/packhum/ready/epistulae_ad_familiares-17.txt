xii kal .  ian .   51(?)  in castris ad pindenissum (?) m. cicero imp. s. d. c. curioni tr. pl. sera gratulatio reprehendi non solet, praesertim si nulla neglegentia praetermissa est. longe enim absum, audio sero. sed tibi et gratulor et ut sempiternae laudi tibi sit iste tribunatus exopto, teque hortor ut omnia gubernes et moderere prudentia tua, ne te auferant aliorum consilia. nemo est qui tibi sapientius suadere possit te ipso; numquam labere si te audies. non scribo hoc temere. cui scribam uideo. noui animum, noui consilium tuum. non uereor ne quid timide, ne quid stulte facias si ea defendes quae ipse recta esse senties.  quod <in> rei publicae tempus non incideris sed ueneris (iudicio enim tuo, non casu, in ipsum discrimen rerum contulisti tribunatum tuum), profecto uides. quanta uis in re publica temporum sit, quanta uarietas rerum, quam incerti exitus, quam flexibiles hominum uoluntates, quid insidiarum, quid uanitatis in uita, non dubito quin cogites. sed amabo te, cura et cogita[tioni]â€”nihil noui, sed illud idem quod initio scripsi. tecum loquere, [et] te adhibe in consilium, te audi, tibi obtempera. alteri qui melius consilium dare possit quam tu non facile inueniri potest; tibi uero ipsi certe nemo melius dabit. di immortales! cur ego absum uel spectator laudum tuarum uel particeps uel socius uel minister consiliorum? tametsi hoc minime tibi deest; sed tamen efficeret magnitudo et uis amoris mei consilio te ut possem iuuare.   scribam ad te plura alias; paucis enim diebus eram missurus domesticos tabellarios, ut, quoniam sane feliciter et ex mea sententia rem publicam gessimus, unis litteris totius aestatis res gestas ad senatum perscriberem. de sacerdotio tuo quantam curam adhibuerim quamque difficili in re atque causa cognosces ex iis litteris quas thrasoni, liberto tuo, dedi.  te, mi curio, pro tua incredibili in me beneuolentia meaque item in te singulari rogo atque oro ne patiare quicquam mihi ad hanc prouincialem molestiam temporis prorogari. praesens tecum egi, cum te tribunum pl. isto anno fore non putarem, itemque petiui saepe per litteras, sed tum quasi a senatore, nobilissimo tamen adulescente et gratiosissimo, nunc a tribuno pl. et a curione tribuno, non ut decernatur aliquid noui, quod solet esse difficilius, sed ut ne quid noui decernatur, ut et senati consultum et leges defendas, eaque mihi condicio maneat qua profectus sum. hoc te uehementer etiam atque etiam rogo.