'multi iniqui atque infideles regno, pauci beniuoli' inquit accius. at cui regno? quod a tantalo et pelope proditum iure optinebatur. nam quanto plures ei regi putas, qui exercitu populi romani populum  ipsum romanum oppressisset ciuitatemque non modo liberam, sed etiam gentibus imperantem seruire sibi coegisset? hunc tu quas conscientiae labes in animo censes habuisse, quae uulnera? cuius autem uita ipsi potest utilis esse, cum eius uitae ea condicio sit, ut qui illam eripuerit, in maxima et gratia futurus sit et gloria? quod si haec utilia non sunt, quae maxime uidentur, quia plena sunt dedecoris ac turpitudinis, satis persuasum esse debet, nihil esse utile, quod non honestum sit.  quamquam id quidem cum saepe alias, tum pyrrhi bello a c. fabricio consule iterum et a senatu nostro iudicatum est. cum enim rex pyrrhus populo romano bellum ultro intulisset cumque de imperio certamen esset cum rege generoso ac potente, perfuga ab eo uenit in castra fabricii eique est pollicitus, si praemium sibi proposuisset, se, ut clam uenisset, sic clam in pyrrhi castra rediturum et eum ueneno necaturum. hunc fabricius reducendum curauit ad pyrrhum idque eius factum laudatum a senatu est. atqui si speciem utilitatis opinionemque quaerimus, magnum illud bellum perfuga unus et grauem aduersarium imperii sustulisset, sed magnum dedecus et flagitium, quicum laudis certamen fuisset, eum non uirtute, sed scelere superatum. utrum igitur utilius uel fabricio, qui talis in hac urbe qualis aristides athenis fuit, uel senatui nostro qui numquam utilitatem a dignitate seiunxit, armis cum hoste certare an uenenis? si gloriae causa imperium expetundum est, scelus absit, in quo non potest esse gloria; sin ipsae opes expetuntur quoquo modo, non poterunt  utiles esse cum infamia. non igitur utilis illa l. philippi q. f. sententia, quas ciuitates l. sulla pecunia accepta ex senatus consulto liberauisset, ut eae rursus uectigales essent, neque iis pecuniam, quam pro libertate dederant, redderemus. ei senatus est assensus. turpe imperio! piratarum enim melior fides quam senatus. 'at aucta uectigalia, utile igitur.' quousque audebunt dicere quicquam utile, quod non honestum? potest autem ulli imperio, quod gloria debet fultum esse et beneuolentia sociorum, utile esse odium et infamia? ego etiam cum catone meo saepe dissensi. nimis mihi praefracte uidebatur aerarium uectigaliaque defendere, omnia publicanis negare, multa sociis, cum in hos benefici esse deberemus, cum illis sic agere, ut cum colonis nostris soleremus, eoque magis, quod illa ordinum coniunctio ad salutem rei publicae pertinebat. male etiam curio, cum causam transpadanorum aequam esse dicebat, semper autem addebat "uincat utilitas". potius doceret non esse aequam, quia non esset utilis rei publicae, quam cum utilem diceret non esse, aequam fateretur. 