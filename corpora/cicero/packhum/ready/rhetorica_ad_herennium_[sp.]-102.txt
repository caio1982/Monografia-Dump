obscenitatis uitandae causa, sic: 'cuius mater cottidianis nuptiis delectetur.'  augendi causa, sic: 'nullius maeror et calamitas istius explere inimicitias et nefariam crudelitatem saturare potuit.'  minuendi causa, sic: 'magno se praedicat auxilio fuisse, quia paululum in rebus difficillimis aspirauit.'  ornandi causa, sic: 'aliquando rei p. rationes, quae malitia nocentium exaruerunt, uirtute optimatium reuirdescent.'  translationem pudentem dicunt esse oportere, ut cum ratione in consimilem rem transeat, ne sine dilectu temere et cupide uideatur in dissimilem transcurrisse.   permutatio est oratio aliud uerbis aliud sententia demonstrans. ea diuiditur in tres partes: similitudinem, argumentum, contrarium.  per similitudinem sumitur, cum translationes plures frequenter ponuntur a simili oratione ductae, sic: 'nam cum canes funguntur officiis luporum, quo<i><n>am praesidio pecuaria credemus?'  per argumentum tractatur, cum a persona aut loco aut re aliqua similitudo augendi aut minuendi causa ducitur, ut si quis drusum graccum nitorem obsoletum dicat.  ex contrario ducitur sic, ut si quis hominem prodigum et luxuriosum inludens parcum et diligentem appell<et>. 