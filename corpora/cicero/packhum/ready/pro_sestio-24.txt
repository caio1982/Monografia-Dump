tum princeps rogatus sententiam l. cotta dixit id quod dignissimum re publica fuit, nihil de me actum esse iure, nihil more maiorum, nihil legibus; non posse quemquam de ciuitate tolli sine iudicio; de capite non modo ferri, sed ne iudicari quidem posse nisi comitiis centuriatis; uim fuisse illam, flammam quassatae rei publicae perturbatorumque temporum; iure iudiciisque sublatis, magna rerum permutatione impendente, declinasse me paulum et spe reliquae  tranquillitatis praesentis fluctus tempestatemque fugisse; qua re, cum absens rem publicam non minus magnis periculis quam quodam tempore praesens liberassem, non restitui me solum sed etiam ornari a senatu decere. disputauit etiam multa prudenter, ita de me illum amentissimum et profligatissimum hostem pudoris et pudicitiae scripsisse quae scripsisset, iis uerbis rebus sententiis ut, etiam si iure esset rogatum, tamen uim habere non posset; qua re me, qui nulla lege abessem, non restitui lege, sed reuocari senatus auctoritate oportere. hunc nemo erat quin uerissime sentire diceret. sed post eum rogatus cn. pompeius, adprobata laudataque cottae sententia, dixit sese oti mei causa, ut omni populari concitatione defungerer, censere ut ad senatus auctoritatem populi quoque romani beneficium erga me adiungeretur. cum omnes certatim aliusque alio grauius atque ornatius de mea salute dixisset fieretque sine ulla uarietate discessio, surrexit, ut scitis, atilius hic gauianus; nec ausus est, cum esset emptus, intercedere; noctem sibi ad deliberandum postulauit. clamor senatus, querelae, preces, socer ad pedes abiectus. ille se adfirmare postero die moram nullam esse facturum. creditum est; discessum est. illi interea deliberatori merces longa interposita nocte duplicata est. consecuti dies pauci omnino ianuario mense per quos senatum haberi liceret; sed tamen actum nihil nisi de me. 