habetis sermonem bene longum hominis, utinam non impudentis! illud quidem certe, non nimis uerecundi; qui quidem, cum te, catule, tum etiam l. crasso audiente, de dicendi ratione tam multa dixerim; nam istorum aetas minus me fortasse mouere debuit. sed mihi ignoscetis profecto, si modo, quae causa me nunc ad hanc insolitam mihi loquacitatem impulerit, acceperitis.' 'nos uero,' inquit catulus 'etenim pro me hoc et pro meo fratre respondeo, non modo tibi ignoscimus, sed te diligimus  magnamque tibi habemus gratiam; et cum humanitatem et facilitatem agnoscimus tuam, tum admiramur istam scientiam et copiam. equidem etiam hoc me adsecutum puto, quod magno sum leuatus errore et illa admiratione liberatus, quod multis cum aliis semper admirari solebam, unde esset illa tanta tua in causis diuinitas; nec enim te ista attigisse arbitrabar, quae diligentissime cognosse et undique conlegisse usuque doctum partim correxisse uideo, partim comprobasse; neque eo minus eloquentiam tuam et multo magis uirtutem et diligentiam admiror et simul gaudeo iudicium animi mei comprobari, quod semper statui neminem sapientiae laudem et eloquentiae sine summo studio et labore et doctrina consequi posse. sed tamen quidnam est [id] quod dixisti fore, ut tibi ignosceremus, si cognossemus, quae te causa in sermonem impulisset? quae est enim alia causa, nisi quod nobis et horum adulescentium studio, qui te attentissime audierunt, morem gerere uoluisti?' tum ille 'adimere' inquit 'omnem recusationem crasso uolui, quem ego paulo ante sciebam uel pudentius uel inuitius, nolo enim dicere de tam suaui homine fastidiosius, ad hoc genus sermonis accedere. quid enim poterit dicere? consularem se [esse] hominem et censorium? eadem nostra causa est. an aetatem adferet? quadriennio minor est. an se haec nescire? quae ego sero, quae cursim arripui, quae subsiciuis operis, ut aiunt, iste a puero, summo studio, summis doctoribus. nihil dicam de ingenio, cui par nemo fuit: etenim me dicentem qui audiret, nemo umquam tam sui despiciens fuit quin speraret aut melius aut eodem modo se posse dicere; crasso dicente nemo tam arrogans, qui similiter se umquam dicturum esse confideret. quam ob  rem ne frustra hi tales uiri uenerint, te aliquando, crasse, audiamus.' 