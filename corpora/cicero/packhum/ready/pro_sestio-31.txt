huius autem otiosae dignitatis haec fundamenta sunt, haec membra, quae tuenda principibus et uel capitis periculo defendenda sunt: religiones, auspicia, potestates magistratuum, senatus auctoritas, leges, mos maiorum, iudicia, iuris dictio, fides, prouinciae, socii, imperi laus, res militaris, aerarium. harum rerum tot atque tantarum esse defensorem et patronum magni animi est, magni ingeni magnaeque constantiae. etenim in tanto ciuium numero magna multitudo est eorum qui aut propter metum poenae, peccatorum suorum conscii, nouos motus conuersionesque rei publicae quaerant, aut qui propter insitum quendam animi furorem discordiis ciuium ac seditione pascantur, aut qui propter implicationem rei familiaris communi incendio malint quam suo deflagrare. qui cum tutores sunt et duces suorum studiorum uitiorumque nacti, in re publica fluctus excitantur, ut uigilandum sit iis qui sibi gubernacula patriae depoposcerunt, enitendumque omni scientia ac diligentia ut, conseruatis iis quae ego paulo ante  fundamenta ac membra esse dixi, tenere cursum possint et capere oti illum portum et dignitatis. hanc ego uiam, iudices, si aut asperam atque arduam aut plenam esse periculorum aut insidiarum negem, mentiar, praesertim cum id non modo intellexerim semper, sed etiam praeter ceteros senserim.  maioribus praesidiis et copiis oppugnatur res publica quam defenditur, propterea quod audaces homines et perditi nutu impelluntur et ipsi etiam sponte sua contra rem publicam incitantur, boni nescio quo modo tardiores sunt et principiis rerum neglectis ad extremum ipsa denique necessitate excitantur, ita ut non numquam cunctatione ac tarditate, dum otium uolunt etiam sine dignitate retinere, ipsi utrumque amittant. propugnatores autem rei publicae qui esse uoluerunt, si leuiores sunt, desciscunt, si timidiores, desunt: permanent illi soli atque omnia rei publicae causa perferunt qui sunt tales qualis pater tuus, m. scaure, fuit, qui a c. graccho usque ad q. uarium seditiosis omnibus restitit, quem numquam ulla uis, ullae minae, ulla inuidia labefecit; aut qualis q. metellus, patruus matris tuae, qui cum florentem hominem in populari ratione, l. saturninum, censor notasset, cumque insitiuum gracchum contra uim multitudinis incitatae censu prohibuisset, cumque in eam legem quam non iure rogatam iudicarat iurare unus noluisset, de ciuitate maluit quam de sententia demoueri; aut, ut uetera exempla, quorum est copia digna huius imperi gloria, relinquam, neue eorum aliquem qui uiuunt nominem, qualis nuper q. catulus fuit, quem neque periculi tempestas neque honoris aura potuit umquam de suo cursu aut spe aut metu demouere. 