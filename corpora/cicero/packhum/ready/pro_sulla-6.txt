ego, tantis a me beneficiis in re publica positis, si nullum aliud mihi praemium ab senatu populoque romano nisi honestum otium postularem, quis non concederet? <ceteri> sibi haberent honores, sibi imperia, sibi prouincias, sibi triumphos, sibi alia praeclarae laudis insignia; mihi liceret eius urbis quam conseruassem conspectu tranquillo animo et quieto frui. quid si hoc non postulo? si ille labor meus pristinus, si sollicitudo, si officia, si operae, si uigiliae deseruiunt amicis, praesto sunt omnibus; si neque amici in foro requirunt studium meum neque res publica in curia; si me non modo non rerum gestarum uacatio sed neque honoris neque aetatis excusatio uindicat a labore; si uoluntas mea, si industria, si domus, si animus, si aures patent omnibus; si mihi ne ad ea quidem quae pro salute omnium gessi recordanda et cogitanda quicquam relinquitur temporis:  tamen hoc regnum appellabitur, cuius uicarius qui uelit esse inueniri nemo potest? longe abest a me regni suspicio; si quaeris qui sint romae regnum occupare conati, ut ne replices annalium memoriam, ex domesticis imaginibus inuenies. res enim gestae, credo, meae me nimis extulerunt ac mihi nescio quos spiritus attulerunt. quibus de rebus tam claris, tam immortalibus, iudices, hoc possum dicere, me qui ex summis periculis eripuerim urbem hanc et uitam omnium ciuium satis adeptum fore, si ex hoc tanto in omnis mortalis beneficio nullum in me periculum redundarit. etenim in qua ciuitate res tantas gesserim memini, in qua urbe uerser intellego. plenum forum est eorum hominum quos ego a uestris ceruicibus depuli, iudices, a meis non remoui. nisi uero paucos fuisse arbitramini qui conari aut sperare possent se tantum imperium posse delere. horum ego faces eripere de manibus et gladios extorquere potui, sicuti feci, uoluntates uero consceleratas ac nefarias nec sanare potui nec tollere. qua re non sum nescius quanto periculo uiuam in tanta multitudine improborum, cum mihi uni cum omnibus improbis aeternum uideam bellum esse susceptum. quod si illis meis praesidiis forte inuides, et si ea tibi regia uidentur quod omnes boni omnium generum atque ordinum suam salutem cum mea coniungunt, consolare te quod omnium mentes improborum mihi uni maxime sunt infensae et aduersae; qui me non modo idcirco oderunt quod eorum conatus impios et furorem consceleratum repressi, sed eo etiam magis quod nihil iam se simile me uiuo conari posse arbitrantur. at uero quid ego mirer,  si quid ab improbis de me improbe dicitur, cum l. torquatus primum ipse his fundamentis adulescentiae iactis, ea spe proposita amplissimae dignitatis, deinde l. torquati, fortissimi consulis, constantissimi senatoris, semper optimi ciuis filius, interdum efferatur immoderatione uerborum? qui cum suppressa uoce de scelere p. lentuli, de audacia coniuratorum omnium dixisset, tantum modo ut uos qui ea probatis exaudire possetis, de supplicio, de carcere magna et queribunda uoce dicebat. in quo primum illud erat absurdum quod, cum ea quae leuiter dixerat uobis probare uolebat, eos autem qui circum iudicium stabant audire nolebat, non intellegebat ea quae clare diceret ita illos audituros quibus se uenditabat ut uos quoque audiretis, qui id non probabatis. deinde alterum iam oratoris <est> uitium non uidere quid quaeque causa postulet. nihil est enim tam alienum ab eo qui alterum coniurationis accuset quam uideri coniuratorum poenam mortemque lugere. quod cum is tribunus pl. facit qui unus uidetur ex illis ad lugendos coniuratos relictus, nemini mirum est; difficile est enim tacere, cum doleas; te, si quid eius modi facis, non modo talem adulescentem sed in ea causa in qua te uindicem coniurationis uelis esse uehementer admiror. sed reprehendo tamen illud maxime quod isto ingenio et prudentia praeditus causam rei publicae non tenes, qui arbitrere plebi romanae res eas non probari quas me consule omnes boni pro communi salute gesserunt. ecquem tu horum qui adsunt, quibus te contra ipsorum uoluntatem uenditabas, aut tam sceleratum statuis fuisse ut haec omnia perire uoluerit, aut  tam miserum ut et se perire cuperet et nihil haberet quod saluum esse uellet? an uero clarissimum uirum generis uestri ac nominis nemo reprehendit, qui filium suum uita priuauit ut in ceteros firmaret imperium; tu rem publicam reprehendis, quae domesticos hostis, ne ab eis ipsa necaretur, necauit? itaque attende, torquate, quam ego defugiam auctoritatem consulatus mei! maxima uoce ut omnes exaudire possint dico semperque dicam. adeste omnes animis, quirites, quorum ego frequentia magno opere laetor; erigite mentis aurisque uestras et me de inuidiosis rebus, ut ille putat, dicentem attendite! ego consul, cum exercitus perditorum ciuium clandestino scelere conflatus crudelissimum et luctuosissimum exitium patriae comparasset, cum ad occasum interitumque rei publicae catilina in castris, in his autem templis atque tectis dux lentulus esset constitutus, meis consiliis, meis laboribus, mei capitis periculis, sine tumultu, sine dilectu, sine armis, sine exercitu, quinque hominibus comprehensis atque confessis incensione urbem, internicione ciuis, uastitate italiam, interitu rem publicam liberaui; ego uitam omnium ciuium, statum orbis terrae, urbem hanc denique, sedem omnium nostrum, arcem regum ac nationum exterarum, lumen gentium, domicilium imperi, quinque hominum amentium ac perditorum poena redemi. an me existimasti haec iniuratum in iudicio non esse dicturum quae iuratus in maxima contione dixissem? atque etiam illud addam, ne qui forte incipiat improbus subito te amare, torquate, et aliquid sperare de te, atque ut idem omnes exaudiant clarissima uoce dicam. harum omnium rerum quas ego in consulatu pro salute rei publicae suscepi atque  gessi l. ille torquatus, cum esset meus contubernalis in consulatu atque etiam in praetura fuisset, cum princeps, cum auctor, cum signifer esset iuuentutis, actor, adiutor, particeps exstitit; parens eius, homo amantissimus patriae, maximi animi, summi consili, singularis constantiae, cum esset aeger, tamen omnibus rebus illis interfuit, nusquam est a me digressus, studio, consilio, auctoritate unus adiuuit plurimum, cum infirmitatem corporis animi uirtute superaret. uidesne ut eripiam te ex improborum subita gratia et reconciliem bonis omnibus? qui te et diligunt et retinent retinebuntque semper nec, si a me forte desciueris, idcirco te a se et a re publica et a tua dignitate deficere patientur. sed iam redeo ad causam atque hoc uos, iudices, testor: mihi de memet ipso tam multa dicendi necessitas quaedam imposita est ab illo. nam si torquatus sullam solum accusasset, ego quoque hoc tempore nihil aliud agerem nisi eum qui accusatus esset defenderem; sed cum ille tota illa oratione in me esset inuectus et cum, ut initio dixi, defensionem meam spoliare auctoritate uoluisset, etiam si dolor meus respondere non cogeret, tamen ipsa causa hanc a me orationem flagitauisset. 