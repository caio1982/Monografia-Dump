quo modo igitur, inquies, uerum esse poterit omnia referri ad summum bonum, si amicitiae, si propinquitates, si reliqua externa summo bono non continentur? hac uidelicet ratione, quod ea, quae externa sunt, iis tuemur officiis, quae oriuntur a suo cuiusque genere uirtutis. nam et amici cultus et parentis ei, qui officio fungitur, in eo ipso prodest, quod ita fungi officio in recte factis est, quae sunt orta <a> uirtutibus. quae quidem sapientes sequuntur duce natura tanquam uidentes; non perfecti autem homines et tamen ingeniis excellentibus praediti excitantur saepe gloria, quae habet speciem honestatis et similitudinem. quodsi ipsam honestatem undique perfectam atque absolutam. rem unam praeclarissimam omnium maximeque laudandam, penitus uiderent, quonam gaudio complerentur, cum tantopere eius adumbrata opinione laetentur? quem enim deditum uoluptatibus, quem cupiditatum  incendiis inflammatum in iis potiendis, quae acerrime concupiuisset, tanta laetitia perfundi arbitramur, quanta aut superiorem africanum hannibale uicto aut posteriorem karthagine euersa? quem tiberina descensio festo illo die tanto gaudio affecit, quanto l. paulum, cum regem persem captum adduceret, eodem flumine inuectio?  age nunc, luci noster, extrue animo altitudinem excellentiamque uirtutum: iam non dubitabis, quin earum compotes homines magno animo erectoque uiuentes semper sint beati, qui omnis motus fortunae mutationesque rerum et temporum leuis et inbecillos fore intellegant, si in uirtutis certamen uenerint. illa enim, quae sunt a nobis bona corporis numerata, complent ea quidem beatissimam uitam, sed ita, ut sine illis possit beata uita existere. ita enim paruae et exiguae sunt istae accessiones bonorum, ut, quem ad modum stellae in radiis solis, sic istae in uirtutum splendore ne cernantur quidem. 