uidete quanta religio fuerit apud segestanos. repertum  esse, iudices, scitote neminem, neque liberum neque seruum, neque ciuem neque peregrinum, qui illud signum auderet attingere; barbaros quosdam lilybaeo scitote adductos esse operarios; ii denique illud ignari totius negoti ac religionis mercede accepta sustulerunt. quod cum ex oppido exportabatur, quem conuentum mulierum factum esse arbitramini, quem fletum maiorum natu? quorum non nulli etiam illum diem memoria tenebant cum illa eadem diana segestam carthagine reuecta uictoriam populi romani reditu suo nuntiasset. quam dissimilis hic dies illi tempori uidebatur! tum imperator populi romani, uir clarissimus, deos patrios reportabat segestanis ex urbe hostium recuperatos: nunc ex urbe sociorum praetor eiusdem populi turpissimus atque impurissimus eosdem illos deos nefario scelere auferebat. quid hoc tota sicilia est clarius, quam omnis segestae matronas et uirgines conuenisse cum diana exportaretur ex oppido, unxisse unguentis, complesse coronis et floribus, ture, odoribus incensis usque ad agri finis prosecutas esse? hanc tu tantam religionem si tum in imperio propter cupiditatem atque audaciam non pertimescebas, ne nunc quidem in tanto tuo liberorumque tuorum periculo perhorrescis? quem tibi aut hominem inuitis dis immortalibus aut uero deum tantis eorum religionibus uiolatis auxilio futurum putas? tibi illa diana in pace atque in otio religionem nullam attulit? quae cum duas urbis in quibus locata fuerat captas incensasque uidisset, bis ex duorum bellorum flamma ferroque seruata est; quae carthaginiensium uictoria loco mutato religionem tamen non amisit, p. africani uirtute religionem simul cum loco recuperauit. quo quidem scelere suscepto cum inanis esset basis et in ea p. africani nomen incisum, res indigna atque intoleranda uidebatur omnibus non solum religiones esse uiolatas, uerum etiam p. africani, uiri fortissimi, rerum gestarum gloriam, memoriam uirtutis, monumenta uictoriae  c. uerrem sustulisse. quod cum isti renuntiaretur de basi ac litteris, existimauit homines in obliuionem totius negoti esse uenturos si etiam basim tamquam indicem sui sceleris sustulisset. itaque tollendam istius imperio locauerunt; quae uobis locatio ex publicis litteris segestanorum priore actione recitata est. 