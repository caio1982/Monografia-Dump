c .  xii kal .  oct .   50 caelius ciceroni s. pudet me tibi confiteri et queri de appi, hominis ingratissimi, iniuriis; qui me odisse, quia magna mihi debebat beneficia, coepit et, cum homo auarus ut ea solueret sibi imperare non posset, occultum bellum mihi indixit, ita occultum tamen ut multi mihi renuntiarent et ipse facile animaduerterem male eum de me cogitare. postea quam uero comperi eum collegam temptasse, deinde aperte cum quibusdam locutum, cum l. domitio, ut nunc est, mihi inimicissimo homine, deliberare, uelle hoc munusculum deferre cn. pompeio, ipsum repre henderem et ab eo deprecarer iniuriam quem uitam mihi debere putaram impetrare a me non potui. quid ergo est? tamen, quasi * * * aliquot amicis, qui testes erant meorum in illum meritorum, locutus sum. postea quam illum ne cui satis facere<t> quidem me dignum habere sensi, malui collegae eius, homini alienissimo mihi et propter amicitiam tuam non aequissimo, me obligare quam illius simiae uultum subire. id postquam resci<i>t, excanduit et me causa<m> inimicitiarum quaerere clamitauit, ut, si mihi in pecunia minus satis fecisset, per hanc speciem simultatis eum consectarer. postea non destitit accersere polam seruium accusatorem, inire cum domitio consilia. quibus cum parum procederet ut ulla lege mihi ponerent accusatorem, compellari ea lege me uoluerunt †qua† dicere non poterant: insolentissimi homines summis circensibus ludis meis postulandum me lege scantinia curant. uix hoc erat pola elocutus cum ego appium censorem eadem lege postulaui. quod melius caderet nihil uidi. nam sic est a populo et non infimo quoque approbatum ut maiorem appio dolorem fama quam postulatio attulerit. praeterea coepi sacellum, in domo quod est, ab eo petere.  conturbat me mora serui huius qui tibi litteras attulit; nam acceptis prioribus litteris amplius <dies> quadraginta mansit. quid tibi scribam nescio. scis †domitio diem tumorae est†. <te> exspecto ualde et quam primum uidere cupio. a te peto ut meas iniurias proinde doleas ut me existimas et dolere et ulcisci tuas solere. 