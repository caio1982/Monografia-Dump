sic iste multo sceleratior et nequior quam ille hadrianus aliquanto etiam felicior fuit. ille, quod eius auaritiam ciues romani ferre non potuerunt, uticae domi suae uiuus exustus est, idque ita illi merito accidisse existimatum est ut laetarentur omnes neque ulla animaduersio constitueretur: hic sociorum ambustus incendio tamen ex illa flamma periculoque euolauit, neque adhuc causam ullam excogitare potuit quam ob rem commiserit, aut quid euenerit, ut in tantum periculum ueniret. non enim potest dicere, 'cum seditionem sedare uellem, cum frumentum imperarem, cum stipendium cogerem, cum aliquid denique rei publicae causa gererem, quod acrius imperaui, quod animaduerti, quod minatus sum.' quae si diceret, tamen ignosci non oporteret, si nimis atrociter imperando sociis in tantum adductus periculum uideretur. nunc cum ipse causam illius tumultus neque ueram dicere neque falsam confingere audeat, homo autem ordinis sui frugalissimus, qui tum accensus c. neroni fuit, p. tettius, haec eadem se lampsaci cognosse dixerit, uir omnibus rebus ornatissimus, c. uarro, qui tum in asia militum tribunus fuit, haec eadem ipse se ex philodamo audisse dicat, potestis dubitare quin istum fortuna non tam ex illo periculo eripere uoluerit quam ad uestrum iudicium reseruare? nisi uero illud dicet, quod et in tetti testimonio priore actione interpellauit hortensiusâ€”quo tempore quidem signi satis dedit, si quid esset quod posset dicere, se tacere non posse, ut, quam diu tacuit in ceteris testibus, scire omnes possemus nihil habuisse quod diceret: hoc tum dixit, philodamum et filium eius a c. nerone esse damnatos.  de quo ne multa disseram tantum dico, secutum id esse neronem et eius consilium: quod cornelium lictorem occisum esse constaret, putasse non oportere esse cuiquam ne in ulciscenda quidem iniuria hominis occidendi potestatem. in quo uideo neronis iudicio non te absolutum esse improbitatis, sed illos damnatos esse caedis. 