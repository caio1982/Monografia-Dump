c .  xiii kal .  apr .   43  romae <cicero cornificio s.> liberalibus litteras accepi tuas, quas mihi cornificius altero uicensimo die, ut dicebat, reddidit. eo die non fuit senatus neque postero. quinquatribus frequenti senatu causam tuam egi, non inuita minerua; etenim eo ipso die senatus decreuit ut minerua nostra, custos urbis, quam turbo deiecerat, restitueretur. pansa tuas litteras recitauit. magna senatus approbatio consecuta est cum summo <meo> gaudio et offensione minotauri, id est caluisi et tauri. factum de te senatus consultum honorificum. postulabatur ut etiam illi notarentur, sed pansa clementior.  ego, mi cornifici, quo die primum in spem libertatis ingressus sum et cunctantibus ceteris a. d. xiii kal. ian. fundamenta ieci rei publicae, eo ipso die prouidi multum atque habui rationem dignitatis tuae; mihi enim est adsensus senatus de obtinendis prouinciis. nec uero postea destiti labefactare eum qui summa cum tua iniuria contumeliaque rei publicae prouinciam absens obtinebat. itaque crebras, uel potius cottidianas compellationes meas non tulit seque in urbem recepit inuitus, neque solum spe sed certa re iam et  possessione deturbatus est meo iustissimo honestissimoque conuicio.  te tuam dignitatem summa tua uirtute tenuisse prouinciaeque honoribus amplissimis adfectum uehementer gaudeo. quod te mihi de sempronio purgas, accipio excusationem; fuit enim illud quoddam caecum tempus seruitutis. ego tuorum consiliorum auctor dignitatisque fautor iratus temporibus in graeciam desperata libertate rapiebar, cum me etesiae quasi boni ciues relinquentem rem publicam prosequi noluerunt austerque aduersus maximo flatu me ad tribulis tuos regium rettulit, atque inde uentis remis in patriam omni festinatione properaui postridieque in summa reliquorum seruitute liber unus fui. sic sum in antonium inuectus ut ille non ferret omnemque suum uinulentum furorem in me unum effunderet meque tum elicere uellet ad caedis causam, tum temptaret insidiis. quem ego ructantem et nauseantem conieci in caesaris octauiani plagas. puer enim egregius praesidium sibi primum et nobis, deinde summae rei publicae comparauit. qui nisi fuisset, antoni reditus a brundisio pestis patriae fuisset. quae deinceps acta sint scire te arbitror. sed redeamus illuc unde deuertimus: accipio excusationem tuam de sempronio. neque enim statuti quid in tanta perturbatione habere potuisti. 'nunc hic dies aliam uitam adfert, alios mores postulat', ut ait terentius. quam ob rem, mi quinte, conscende nobiscum et quidem ad puppim. una nauis est iam bonorum omnium, quam quidem nos damus operam ut rectam teneamus, utinam prospero cursu! sed quicumque uenti erunt, ars nostra certe non aberit. quid enim praestare aliud uirtus potest? tu fac ut magno animo sis et excelso cogitesque omnem dignitatem tuam cum re publica coniunctam esse debere. 