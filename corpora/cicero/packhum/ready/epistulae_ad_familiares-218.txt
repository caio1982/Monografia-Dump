ex .  mai .   44  lanuuii brutus et cassius praetores m. antonio cos. de tua fide et beneuolentia in nos nisi persuasum esset nobis, non scripsissemus haec tibi; quae profecto, quoniam istum animum habes, in optimam partem accipies. scribitur nobis magnam ueteranorum multitudinem romam conuenisse iam et ad kal. iun. futuram multo maiorem. de te si dubitemus aut uereamur, simus nostri dissimiles. sed certe, cum ipsi in tua potestate fuerimus tuoque adducti consilio dimiserimus ex municipiis nostros necessarios, neque solum edicto sed etiam litteris id fecerimus, digni sumus quos habeas tui  consili participes, in ea praesertim re quae ad nos pertinet. qua re petimus a te facias nos certiores tuae uoluntatis in nos, putesne nos tutos fore in tanta frequentia militum ueteranorum, quos etiam de reponenda ara cogitare audimus; quod uelle et probare uix quisquam posse uidetur qui nos saluos et honestos uelit.  nos ab initio spectasse otium nec quicquam aliud libertate communi quaesisse exitus declarat. fallere nemo nos potest nisi tu, quod certe abest ab tua uirtute et fide; sed alius nemo facultatem habet decipiendi nos. tibi enim uni credidimus et credituri sumus. maximo timore de nobis adficiuntur amici nostri; quibus etsi tua fides explorata est, tamen illud in mentem uenit, multitudinem ueteranorum facilius impelli ab aliis quolibet quam a te retineri posse.  rescribas nobis ad omnia rogamus. nam illud ualde leue est ac nugatorium, ea re denuntiatum esse ueteranis quod de commodis eorum mense iunio laturus esses. quem enim impedimento futurum putas, cum de nobis certum sit nos quieturos? non debemus cuiquam uideri nimium cupidi uitae cum accidere nobis nihil possit sine pernicie et confusione omnium rerum.