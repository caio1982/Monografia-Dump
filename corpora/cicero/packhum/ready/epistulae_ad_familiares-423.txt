ex .  mai .   53  in gallia transalpina quintus marco fratri s. de tirone, mi marce, ita te meumque ciceronem et meam tulliolam tuumque filium uideam ut mihi gratissimum fecisti cum eum indignum illa fortuna ac nobis amicum quam seruum esse maluisti. mihi crede, tuis et illius litteris perlectis exsilui gaudio, et tibi et ago gratias et gratulor. si enim mihi stati fidelitas est tantae uoluptati, quanti esse in isto haec eadem bona debent additis litteris et sermonibus humanitateque, quae sunt his ipsis commodis potiora! amo te omnibus equidem de maximis causis uerum etiam propter hanc, uel quod mihi sic ut debuisti nuntiasti. te totum in litteris uidi.  sabini pueris et promisi omnia et faciam.