ex .  Mai .   53  in Gallia Transalpina QUINTUS MARCO FRATRI S. De Tirone, mi Marce, ita te meumque Ciceronem et meam Tulliolam tuumque filium videam ut mihi gratissimum fecisti cum eum indignum illa fortuna ac nobis amicum quam servum esse maluisti. mihi crede, tuis et illius litteris perlectis exsilui gaudio, et tibi et ago gratias et gratulor. si enim mihi Stati fidelitas est tantae voluptati, quanti esse in isto haec eadem bona debent additis litteris et sermonibus humanitateque, quae sunt his ipsis commodis potiora! amo te omnibus equidem de maximis causis verum etiam propter hanc, vel quod mihi sic ut debuisti nuntiasti. te totum in litteris vidi.  Sabini pueris et promisi omnia et faciam.