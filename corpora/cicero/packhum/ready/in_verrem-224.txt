egreditur in centuripina quadriremi cleomenes e portu; sequitur segestana nauis, tyndaritana, herbitensis, heracliensis, apolloniensis, haluntina, praeclara classis in speciem, sed inops et infirma propter dimissionem propugnatorum atque remigum. tam diu in imperio suo classem iste praetor diligens uidit quam diu conuiuium eius flagitiosissimum praeteruecta est; ipse autem, qui uisus multis diebus non esset, tum se tamen in conspectum nautis paulisper dedit. stetit soleatus praetor populi romani cum pallio purpureo tunicaque talari muliercula nixus in litore. iam hoc istum uestitu siculi ciuesque romani permulti saepe uiderant. posteaquam paulum prouecta classis est et pachynum quinto die denique adpulsa, nautae coacti fame radices palmarum agrestium, quarum erat in  illis locis, sicuti in magna parte siciliae, multitudo, colligebant et iis miseri perditique alebantur; cleomenes autem, qui alterum se uerrem cum luxurie ac nequitia tum etiam imperio putaret, similiter totos dies in litore tabernaculo posito perpotabat. ecce autem repente ebrio cleomene esurientibus ceteris nuntiatur piratarum esse nauis in portu odysseae; nam ita is locus nominatur; nostra autem classis erat in portu pachyni. cleomenes autem, quod erat terrestre praesidium non re sed nomine, sperauit iis militibus quos ex eo loco deduxisset explere se numerum nautarum et remigum posse. reperta est eadem istius hominis auarissimi ratio in praesidiis quae in classibus; nam erant perpauci reliqui, ceteri dimissi. princeps cleomenes in quadriremi centuripina malum erigi, uela fieri, praecidi ancoras imperauit, et simul ut se ceteri sequerentur signum dari iussit. haec centuripina nauis erat incredibili celeritate uelis; nam scire isto praetore nemo poterat quid quaeque nauis remis facere posset; etsi in hac quadriremi propter honorem et gratiam cleomenis minime multi remiges et milites deerant. euolarat iam e conspectu fere fugiens quadriremis, cum etiam tum ceterae naues uno in loco moliebantur. erat animus in reliquis; quamquam erant pauci, quoquo modo res se habebat, pugnare tamen se uelle clamabant, et quod reliquum uitae uiriumque fames fecerat id ferro potissimum reddere uolebant. quodsi cleomenes non tanto ante fugisset, aliqua tamen ad resistendum ratio fuisset. erat enim sola illa nauis constrata et ita magna ut propugnaculo ceteris posset esse, quae si in praedonum pugna uersaretur, urbis instar habere inter illos piraticos myoparones uideretur; sed tum inopes, relicti ab duce  praefectoque classis, eundem necessario cursum tenere coeperunt. helorum uersus, ut ipse cleomenes, ita ceteri nauigabant, neque ii tam praedonum impetum fugiebant quam imperatorem sequebantur. tum ut quisque in fuga postremus, ita in periculo princeps erat; postremam enim quamque nauem piratae primam adoriebantur. ita prima haluntinorum nauis capitur, cui praeerat haluntinus homo nobilis, phylarchus, quem ab illis praedonibus locrenses postea publice redemerunt; ex quo uos priore actione iurato rem omnem causamque cognostis. deinde apolloniensis nauis capitur, et eius praefectus anthropinus occiditur. haec dum aguntur, interea cleomenes iam ad helori litus peruenerat; iam sese in terram e naui eiecerat quadrirememque fluctuantem in salo reliquerat. reliqui praefecti nauium, cum in terram imperator exisset, cum ipsi neque repugnare neque mari effugere ullo modo possent, adpulsis ad helorum nauibus cleomenem persecuti sunt. tum praedonum dux heracleo, repente praeter spem non sua uirtute sed istius auaritia nequitiaque uictor, classem pulcherrimam populi romani in litus expulsam et eiectam, cum primum inuesperasceret, inflammari incendique iussit. 