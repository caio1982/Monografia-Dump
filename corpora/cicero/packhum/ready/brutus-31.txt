atque etiam apud socios et latinos oratores habiti sunt q. uettius uettianus e marsis, quem ipse cognoui, prudens uir et in dicendo breuis; q. d. ualerii sorani, uicini et familiares mei, non tam in dicendo admirabiles quam docti et graecis litteris et latinis; c. rusticelius bononiensis, is quidem et exercitatus et natura uolubilis; omnium autem eloquentissumus extra hanc urbem t. betutius barrus asculanus, cuius sunt aliquot orationes asculi habitae; illa romae contra caepionem nobilis sane, quoi orationi caepionis ore respondit aelius, qui scriptitauit orationes multis, orator ipse numquam fuit. apud maiores autem nostros uideo disertissimum habitum ex latio l. papirium fregellanum ti. gracchi p. f. fere aetate; eius etiam oratio est pro fregellanis colonisque latinis habita in senatu.  tum brutus: quid tu igitur, inquit, tribuis istis externis quasi oratoribus?  quid censes, inquam, nisi idem quod urbanis? praeter unum, quod non est eorum urbanitate quadam quasi colorata oratio.  et brutus: qui est, inquit, iste tandem urbanitatis color?  nescio, inquam; tantum esse quendam scio. id tu, brute, iam intelleges, cum in galliam ueneris; audies tu quidem etiam uerba quaedam non trita romae, sed haec mutari dediscique possunt; illud est maius, quod in uocibus nostrorum oratorum retinnit quiddam et resonat urbanius. nec hoc in oratoribus modo apparet, sed etiam in ceteris. ego memini t. tincam placentinum hominem facetissimum cum familiari nostro q. granio praecone dicacitate certare.  