mai .   54  in cumano aut pompeiano cicero s. d. trebatio in omnibus meis epistulis quas ad caesarem aut ad balbum mitto legitima quaedam est accessio commendationis tuae, nec ea uulgaris sed cum aliquo insigni indicio meae erga te beneuolentiae. tu modo ineptias istas et desideria urbis et urbanitatis depone et, quo consilio profectus es, id adsiduitate  et uirtute consequere. hoc tibi tam ignoscemus nos amici quam ignouerunt medeae 'quae corinthum arcem altam habebant matronae Â opulentae, optimates', quibus illa 'manibus gypsatissimis' persuasit ne sibi uitio illae uerterent quod abesset a patria. nam 'multi suam rem bene gessere et publicam patria procul; multi, qui domi aetatem agerent, propterea sunt improbati.' quo in numero tu certe fuisses nisi te extrusissemus.  sed plura scribemus alias. tu, qui ceteris cauere didicisti, in britannia ne ab essedariis decipiaris caueto et (quoniam medeam coepi agere) illud semper memento: 'qui ipse sibi sapiens prodesse non quit, nequiquam sapit.'  cura ut ualeas.