quae cum dixisset paulumque institisset, quid est? inquit; satisne uobis uideor pro meo iure in uestris auribus commentatus?  et ego: tu uero, inquam, piso, ut saepe alias, sic hodie ita nosse ista uisus es, ut, si tui nobis potestas saepius fieret, non multum graecis supplicandum putarem. quod quidem eo probaui magis, quia memini staseam neapolitanum, doctorem illum tuum, nobilem sane peripateticum, aliquanto ista secus dicere solitum, assentientem iis, qui multum in fortuna secunda aut aduersa, multum in bonis aut malis corporis ponerent.  est, ut dicis, inquit; sed haec ab antiocho, familiari nostro, dicuntur multo melius et fortius, quam a stasea dicebantur. quamquam ego non quaero, quid tibi a me probatum sit, sed huic ciceroni nostro, quem discipulum cupio a te abducere.  tum lucius: mihi uero ista ualde probata sunt, quod item fratri puto.  tum mihi piso: quid ergo? inquit, dasne adolescenti ueniam? an eum discere ea mauis, quae cum plane perdidicerit, nihil sciat?  ego uero isti, inquam, permitto. sed nonne meministi licere mihi ista probare, quae sunt a te dicta? quis enim potest ea, quae probabilia uideantur ei, non probare?  an uero, inquit, quisquam potest probare, quod perceptum, quod comprehensum, quod cognitum non habet?  non est ista, inquam, piso, magna dissensio. nihil enim est aliud, quam ob rem mihi percipi nihil posse uideatur, nisi quod percipiendi uis ita definitur a  stoicis, ut negent quicquam posse percipi nisi tale uerum, quale falsum esse non possit. itaque haec cum illis est dissensio, cum peripateticis nulla sane. sed haec omittamus; habent enim et bene longam et satis litigiosam disputationem. illud mihi a te nimium festinanter dictum uidetur, sapientis omnis esse semper beatos; nescio quo modo praeteruolauit oratio. quod nisi ita efficitur, quae theophrastus de fortuna, de dolore, de cruciatu corporis dixit, cum quibus coniungi uitam beatam nullo modo posse putauit, uereor, ne uera sint. nam illud uehementer repugnat, eundem beatum esse et multis malis oppressum. haec quo modo conueniant, non sane intellego. 