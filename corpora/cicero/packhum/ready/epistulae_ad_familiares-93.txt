sext .  uel sept .   46(?)  romae cicero ampio s. p. gratulor tibi, mi balbe, uereque gratulor; nec sum tam stultus ut te usura falsi gaudi frui uelim, deinde frangi repente atque ita cadere ut nulla res te ad aequitatem animi possit postea extollere. egi tuam causam apertius quam mea tempora ferebant. uincebatur enim fortuna ipsa debilitatae gratiae nostrae tui caritate et meo perpetuo erga te amore culto a te diligentissime. omnia promissa, confirmata, certa et rata sunt quae ad reditum et ad salutem tuam pertinent. uidi, cognoui, interfui.  etenim omnis caesaris familiaris satis opportune habeo implicatos consuetudine et beneuolentia sic ut, cum ab illo discesserint, me habeant proximum. hoc pansa, hirtius, balbus, oppius, matius, postum[i]us plane ita faciunt ut me  unice diligant. quod si mihi per me efficiendum fuisset, non me paeniteret pro ratione temporum ita esse molitum. sed nihil est a me inseruitum temporis causa, ueteres mihi necessitudines cum his omnibus intercedunt; quibuscum ego agere de te non destiti. principem tamen habuimus pansam, tui studiosissimum, mei cupidum, qui ualeret apud illum non minus auctoritate quam gratia. cimber autem <t>illius mihi plane satis fecit. ualent tamen apud caesarem non tam ambitiosae rogationes quam necessariae; quam quia cimber habebat, plus ualuit quam pro ullo alio ualere potuisset.  diploma statim non est datum quod mirifica est improbitas in quibusdam, qui tulissent acerbius ueniam tibi dari quam illi appellant tubam belli ciuilis multaque ita dicunt quasi non gaudeant id bellum incidisse. qua re uisum est occultius agendum neque ullo modo diuulgandum de te iam esse perfectum. sed id erit perbreui, nec dubito quin legente te has litteras confecta iam res futura sit. pansa quidem mihi, grauis homo et certus, non solum confirmauit uerum etiam recepit perceleriter se ablaturum diploma. mihi tamen placuit haec ad te perscribi. minus enim te firmum sermo eppuleiae tuae lacrimaeque ampiae declarabant quam significant tuae litterae; atque illae arbitrabantur cum a te abessent ipsae multo in grauiore te cura futurum. qua re magno opere <e re> putaui angoris et doloris tui leuandi causa pro certis ad te ea quae essent certa perscribi.  scis me antea sic solitum esse scribere ad te magis ut consolarer fortem uirum atque sapientem quam ut exploratam spem salutis ostenderem, nisi eam quam ab ipsa re publica, cum hic ardor restinctus esset, sperari oportere censerem. recordare tuas litteras, quibus et magnum animum mihi semper ostendisti et ad omnis casus ferendos constantem ac paratum. quod ego non mirabar, cum  recordarer te et a primis temporibus aetatis in re publica esse uersatum et tuos magistratus in ipsa discrimina incidisse salutis fortunarumque communium et in hoc ipsum bellum esse ingressum non solum ut uictor beatus sed etiam [ut], si ita accidisset, uictus ut sapiens esses. deinde, cum studium tuum consumas in uirorum fortium factis memoriae prodendis, considerare debes nihil tibi esse committendum quam ob rem eorum quos laudas te non simillimum praebeas.  sed haec oratio magis esset apta ad illa tempora quae iam effugisti. nunc uero tantum te para ad haec nobiscum ferenda; quibus ego si quam medicinam inuenirem, tibi quoque eandem traderem. sed est unum perfugium doctrina ac litterae, quibus semper usi sumus; quae secundis rebus delectationem modo habere uidebantur, nunc uero etiam salutem.  sed ut ad initium reuertar, caue dubites quin omnia de salute ac reditu tuo perfecta sint.