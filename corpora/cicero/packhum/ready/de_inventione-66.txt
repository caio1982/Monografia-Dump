loci communes autem erunt: accusatoris in eum, qui, cum de facto turpi aliquo aut inutili aut utroque fateatur, quaerat tamen aliquam defensionem[, et facti inutilitatem aut turpitudinem cum indignatione proferre]; defensoris est, nullum factum inutile neque turpe neque item utile neque honestum putari oportere, nisi, quo animo, quo tempore, qua de causa factum sit, intellegatur; qui locus ita communis est, ut bene tractatus in hac causa magno ad persuadendum momento futurus sit; et alter locus, per quem magna cum amplificatione beneficii magnitudo ex utilitate aut honestate aut facti necessitudine demonstratur; et tertius, per quem res expressa uerbis ante oculos eorum, qui audiunt, ponitur, ut ipsi se quoque idem facturos fuisse arbitrentur, si sibi illa res atque ea faciendi causa per idem tempus accidisset.  relatio criminis est, cum reus id, quod arguitur, confessus alterius se inductum peccato iure fecisse demonstrat. ea est huiusmodi: horatius occisis tribus curiatiis et duobus amissis fratribus domum se uictor recepit. is animaduertit sororem suam de fratrum morte non laborantem, sponsi autem nomen appellantem identidem curiatii cum gemitu et lamentatione. indigne passus uirginem occidit. accusatur. intentio est: 'iniuria sororem occidisti.' depulsio est: 'iure occidi.' quaestio est: iurene occiderit? ratio est: 'illa  enim hostium mortem lugebat, fratrum neglegebat; me et populum romanum uicisse moleste ferebat.' infirmatio est: 'tamen a fratre indamnatam necari non oportuit.' ex quo iudicatio fit: cum horatia fratrum mortem neglegeret, hostium lugeret, fratris et populi romani uictoria non gauderet, oportueritne eam a fratre indamnatam necari? 