"at etiam de sanctitate de pietate aduersus deos libros scripsit epicurus." at quo modo in his loquitur: ut <ti.> coruncanium aut p. scaeuolam pontifices maximos te audire dicas, non eum qui sustulerit omnem funditus religionem nec manibus ut xerses sed rationibus deorum inmortalium templa et aras euerterit. quid est enim cur deos ab hominibus colendos dicas, cum dei non modo homines non colant sed omnino nihil curent nihil agant? "at est eorum eximia quaedam praestansque natura, ut ea debeat ipsa per se ad se colendam elicere sapientem." an quicquam eximium potest esse in ea natura, quae sua uoluptate laetans nihil nec actura sit umquam neque agat neque egerit? quae porro pietas ei debetur a quo nihil acceperis, aut quid omnino cuius nullum meritum sit ei deberi potest? est enim pietas iustitia aduersum deos; cum quibus quid potest nobis esse iuris, cum homini nulla cum deo sit communitas? sanctitas autem est scientia colendorum deorum; qui quam ob rem colendi sint non intellego nullo nec accepto ab his nec sperato bono. quid est autem quod deos ueneremur propter admirationem eius naturae in qua egregium nihil uidemus?  nam superstitione, quod gloriari soletis, facile est liberare, cum sustuleris omnem uim deorum. nisi forte  diagoram aut theodorum, qui omnino deos esse negabant, censes superstitiosos esse potuisse; ego ne protagoram quidem, cui neutrum licuerit, nec esse deos nec non esse. horum enim sententiae omnium non modo superstitionem tollunt, in qua inest timor inanis deorum, sed etiam religionem, quae deorum cultu pio continetur. quid i qui dixerunt totam de dis inmortalibus opinionem fictam esse ab hominibus sapientibus rei publicae causa, ut quos ratio non posset eos ad officium religio duceret, nonne omnem religionem funditus sustulerunt? quid prodicus cius, qui ea quae prodessent hominum uitae deorum in numero habita esse dixit, quam tandem religionem reliquit? quid qui aut fortis aut claros aut potentis uiros tradunt post mortem ad deos peruenisse, eosque esse ipsos quos nos colere precari uenerarique soleamus, nonne expertes sunt religionum omnium? quae ratio maxime tractata ab euhemero est, quem noster et interpretatus est et secutus praeter ceteros ennius; ab euhemero autem et mortes et sepulturae demonstrantur deorum; utrum igitur hic confirmasse uidetur religionem an penitus totam sustulisse? omitto eleusinem sanctam illam et augustam, "ubi initiantur gentes orarum ultimae", praetereo samothraciam eaque quae lemni "nocturno aditu occulta coluntur siluestribus saepibus densa"; quibus explicatis ad rationemque reuocatis rerum magis natura cognoscitur quam deorum. 