quid mihi ad defendendum dedisti, bone accusator? quid hisce autem ad suspicandum? 'ne exheredaretur ueritus est.' audio, sed qua de causa uereri debuerit nemo dicit. 'habebat pater in animo.' planum fac. nihil est; non quicum deliberauerit, quem certiorem fecerit, unde istud uobis suspicari in mentem uenerit. cum hoc modo accusas, eruci, nonne hoc palam dicis: 'ego quid acceperim scio, quid dicam nescio; unum illud spectaui quod chrysogonus aiebat neminem isti patronum futurum; de bonorum emptione deque ea societate neminem esse qui uerbum facere auderet hoc tempore'? haec te opinio falsa in istam fraudem impulit; non me hercules uerbum fecisses, si tibi quemquam responsurum putasses.  operae pretium erat, si animaduertistis, iudices, neglegentiam eius in accusando considerare. credo, cum uidisset qui homines in hisce subselliis sederent, quaesisse num ille aut ille defensurus esset; de me ne suspicatum quidem esse, quod antea causam publicam nullam dixerim. postea quam inuenit neminem eorum qui possunt et solent ita neglegens esse coepit ut, cum in mentem ueniret ei, resideret, deinde  spatiaretur, non numquam etiam puerum uocaret, credo, cui cenam imperaret, prorsus ut uestro consessu et hoc conuentu pro summa solitudine abuteretur. perorauit aliquando, adsedit; surrexi ego. respirare uisus est quod non alius potius diceret. coepi dicere. usque eo animaduerti, iudices, eum iocari atque alias res agere ante quam chrysogonum nominaui; quem simul atque attigi, statim homo se erexit, mirari uisus est. intellexi quid eum pepugisset. iterum ac tertio nominaui. postea homines cursare ultro et citro non destiterunt, credo, qui chrysogono nuntiarent esse aliquem in ciuitate qui contra uoluntatem eius dicere auderet; aliter causam agi atque ille existimaret, aperiri bonorum emptionem, uexari pessime societatem, gratiam potentiamque eius neglegi, iudices diligenter attendere, populo rem indignam uideri. quae quoniam te fefellerunt, eruci, quoniamque uides uersa esse omnia, causam pro sex. roscio, si non commode, at libere dici, quem dedi putabas defendi intellegis, quos tradituros sperabas uides iudicare, restitue nobis aliquando ueterem tuam illam calliditatem atque prudentiam, confitere huc ea spe uenisse quod putares hic latrocinium, non iudicium futurum. 