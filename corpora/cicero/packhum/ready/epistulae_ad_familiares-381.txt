iu kal .  dec .   48  brundisii tullius terentiae suae s. d. in maximis meis doloribus excruciat me ualetudo tulliae nostrae, de qua nihil est quod ad te plura scribam; tibi enim aeque magnae curae esse certo scio. quod me propius uultis accedere, uideo ita esse faciendum et iam ante fecissem, sed me multa impediuerunt, quae ne nunc quidem expedita sunt.  sed a pomponio exspecto litteras, quas ad me quam primum perferendas cures uelim.  da operam ut ualeas.