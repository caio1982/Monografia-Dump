xuii kal .  nou .   50 cicero attico sal. dederam equidem l. saufeio litteras et dederam ad te unum, quod, cum non esset temporis mihi ad scribendum satis, tamen hominem tibi tam familiarem sine meis litteris ad te uenire nolebam; sed, ut philosophi ambulant, has tibi redditum iri putabam prius. sin iam illas accepisti, scis me athenas uenisse prid. id. oct., e naui egressum in piraeum tuas ab acasto nostro litteras accepisse, conturbatum quod cum febre romam uenisses bono tamen animo esse coepisse quod acastus ea quae uellem de adleuato corpore tuo nuntiaret, cohorruisse autem in e<o> quod tuae litterae de legionibus caesaris adferrent; et egi[sse] tecum ut uideres ne quid φιλοτιμία eius quem nosti nobis noceret; et, de quo iam pridem ad te scripseram, turranius autem secus tibi brundisi dixerat (quod ex iis litteris cognoui quas a xenone, optimo uiro, accepi), cur fratrem prouinciae non praefecissem exposui breuiter. haec fere sunt in illa epistula.  nunc audi reliqua. per fortunas, omnem tuum amorem quo me es amplexus omnemque tuam prudentiam, quam mehercule ego in omni genere iudico singularem, confer iam ad eam curam, ut de omni statu meo cogites. uidere enim mihi uideor tantam dimicationem, nisi idem deus qui nos melius quam optare auderemus parthico bello liberauit respexerit rem publicam—sed tantam quanta numquam fuit. age, hoc malum mihi commune est cum omnibus; nihil tibi mando ut de eo cogites, illud meum proprium πρόβλημα, quaeso, suscipe.  uidesne ut te auctore sim utrumque complexus [pompeium et caesarem]? ac uellem a principio te audisse amicissime monentem, 'ἀλλ’ ἐμὸν οὔποτε θυμὸν ἐνὶ στήθεσσιν ἔπειθες'· [πατρίδος] sed aliquando tamen persuasisti ut alterum complecterer quia de me erat optime meritus, alterum quia tantum ualebat. feci igitur, itaque effeci omni obsequio ut neutri illorum quisquam esset me carior. haec enim cogitabamus, nec mihi coniuncto cum pompeio fore necesse peccare in re publica aliquando nec cum pompeio sentienti pugnandum esse cum caesare; tanta erat illorum coniunctio. nunc impendet, ut et tu ostendis et ego uideo, summa inter eos contentio. me autem uterque numerat suum, nisi forte simulat alter. nam pompeius non dubitat; uere enim iudicat ea quae de re publica nunc sentiat mihi ualde probari. utriusque autem accepi eius modi litteras eodem tempore quo tuas ut neuter quemquam omnium pluris facere quam me uideretur.  uerum quid agam? non quaero illa ultima (si enim castris res geretur, uideo cum altero uinci satius esse quam cum altero uincere), sed illa quae tum agentur cum uenero, ne ratio absentis habeatur, ut exercitum dimittat. 'dic, m. tulli.' quid dicam? 'exspecta, amabo te, dum atticum conueniam'? non est locus ad tergiuersandum. contra caesarem? 'ubi illae sunt densae dexterae?'; nam ut illi hoc liceret adiuui, rogatus ab ipso rauennae de caelio tribuno pl. ab ipso autem? etiam a gnaeo nostro in illo diuino tertio consulatu. aliter sensero? 'αἰδέομαι' non pompeium modo sed 'Τρῶας καὶ Τρῳάδας'. 'Πουλυδάμας μοι πρῶτος ἐλεγχείην καταθήσει'; quis? tu ipse scilicet, laudator et factorum et scriptorum meorum.  hanc ergo plagam effugi per duos superiores marcellorum consulatus cum est actum de prouincia caesaris, nunc incido in discrimen ipsum. itaque ut stultus primus suam sententiam dicat, mihi ualde placet de triumpho nos moliri aliquid, extra urbem esse cum iustissima causa. tamen dabunt operam ut eliciant sententiam meam. ridebis hoc loco fortasse: quam uellem etiam nunc in prouincia morari! plane opus fuit, si hoc impendebat. etsi nil miserius; nam ὁδοῦ πάρεργον uolo te hoc scire: omnia illa prima quae etiam <tu> tuis litteris in caelum ferebas ἐπίτηκτα fuerunt. quam non est facilis uirtus! quam uero difficilis eius diuturna simulatio! cum enim hoc rectum et gloriosum putarem, ex annuo sumptu qui mihi decretus esset me c. coelio quaestori relinquere annuum, referre in aerarium ad hs  m , ingemuit nostra cohors, omne illud putans distribui sibi oportere, ut ego amicior inuenirer phrygum et cilicum aerariis quam nostro. sed me non mouerunt; nam et mea laus apud me plurimum ualuit nec tamen quicquam honorifice in quemquam fieri potuit quod praetermiserim. sed haec fuerit, ut ait thucydides, ἐκβολὴ λόγου non inutilis.  tu autem de nostro statu cogitabis: primum quo artificio tueamur beneuolentiam caesaris, deinde de ipso triumpho; quem uideo, nisi rei publicae tempora impedient, εὐπόριστον. iudico autem cum ex litteris amicorum tum ex supplicatione;  quam qui non decreuit, <plus decreuit> quam si omnis decresset triumphos. ei porro adsensus est unus familiaris meus, fauonius, alter iratus, hirrus. cato autem et scribendo adfuit et ad me de sententia sua iucundissimas litteras misit. sed tamen gratulans mihi caesar de supplicatione triumphat de sententia catonis, nec scribit quid ille sententiae dixerit sed tantum supplicationem eum mihi non decreuisse.  redeo ad hirrum. coeperas eum mihi placare: perfice. habes scrofam, habes silium. ad eos ego etiam antea scripsi et iam ad ipsum hirrum. locutus enim erat cum iis commode, se potuisse impedire sed noluisse; adsensum tantum esse catoni, amicissimo meo, cum is honorificentissimam in me sententiam dixisset; nec me ad se ullas litteras misisse, cum ad omnis mitterem. uerum dicebat; ad eum enim solum et ad crassipedem non scripseram.  atque haec de rebus forensibus: redeamus domum. diiungere me ab illo uolo; merus est φυρατής, germanus lartidius. 'ἀλλὰ τὰ μὲν προτετύχθαι ἐάσομεν ἀχνύμενοί περ.' reliqua expediamus, hoc primum, quae accessit cura dolori meo—sed tamen hoc, quicquid est, precianum cum iis rationibus quas ille meas tractat admisceri nolo. scripsi ad terentiam, scripsi etiam ad ipsum, me quicquid posset nummorum ad apparatum sperati triumphi ad te redacturum. ita puto ἄμεμπτα fore; uerum ut libebit. hanc quoque suscipe curam, quem ad modum expediamur; id tu et ostendisti quibusdam litteris ex epiro <an> athenis datis et in eo ego te adiuuabo. 