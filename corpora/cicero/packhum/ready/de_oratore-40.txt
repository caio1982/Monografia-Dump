duo sunt enim genera facetiarum, quorum alterum re tractatur, alterum dicto: re, si quando quid tamquam aliqua fabella narratur, ut olim tu, crasse, in memmium, comedisse eum lacertum largi, cum esset cum eo tarracinae de amicula rixatus: salsa, ac tamen a te ipso ficta [tota] narratio; addidisti clausulam: tota tarracina tum omnibus in parietibus inscriptas fuisse litteras l. l. l. m. m.; cum quaereres id quid esset, senem tibi quendam oppidanum dixisse: "lacerat lacertum largi mordax memmius." perspicitis genus hoc quam sit facetum, quam elegans, quam oratorium, siue habeas uere quod narrare possis, quod tamen est mendaciunculis aspergendum, siue fingas. est autem huius generis uirtus, ut ita facta demonstres, ut mores eius, de quo narres, ut sermo, ut uultus omnes exprimantur, ut eis, qui audiunt, tum geri illa fierique uideantur. in re est item ridiculum, quod ex quadam deprauata imitatione sumi solet, ut idem crassus: "per tuam nobilitatem, per uestram familiam!" quid aliud fuit, in quo contio rideret, nisi illa uultus et uocis imitatio? "per tuas statuas!" uero cum dixit et extento bracchio paulum etiam de gestu addidit, uehementius risimus. ex hoc genere est illa rosciana imitatio senis: "tibi ego, antipho, has sero, inquit; seniumst, quom audio." atqui ita est totum hoc ipso genere ridiculum, ut cautissime tractandum sit; mimorum est enim et ethologorum, si nimia est imitatio, sicut obscenitas. orator surripiat oportet imitationem, ut is, qui audiet, cogitet plura quam uideat; praestet idem ingenuitatem et ruborem suum uerborum turpitudine et rerum obscenitate uitanda. ergo  haec duo genera sunt eius ridiculi, quod in re positum est, quae sunt propria perpetuarum facetiarum, in quibus describuntur hominum mores et ita effinguntur, ut aut re narrata aliqua quales sint intellegantur aut imitatione breuiter iniecta in aliquo insigni ad inridendum uitio reperiantur. in dicto autem ridiculum est id, quod uerbi aut sententiae quodam acumine mouetur; sed ut in illo superiore genere uel narrationis uel imitationis uitanda est mimorum et ethologorum similitudo, sic in hoc scurrilis oratori dicacitas magno opere fugienda est. qui igitur distinguemus a crasso, a catulo, a ceteris familiarem uestrum granium aut uargulam amicum meum? non me hercule in mentem mihi quidem uenit: sunt enim dicaces; granio quidem nemo dicacior. hoc, opinor, primum, ne, quotienscumque potuerit dictum dici, necesse habeamus dicere. pusillus testis processit. "licet" inquit "rogare?" philippus. tum quaesitor properans "modo breuiter." hic ille "non accusabis: perpusillum rogabo." ridicule. sed sedebat iudex l. aurifex breuior ipse quam testis etiam: omnis est risus in iudicem conuersus; uisum est totum scurrile ridiculum. ergo haec, quae cadere possunt in quos nolis, quamuis sint bella, sunt tamen ipso genere scurrilia; ut iste, qui se uult dicacem et me hercule est, appius, sed non numquam in hoc uitium scurrile delabitur. "cenabo" inquit "apud te," huic lusco familiari meo, c. sextio; "uni enim locum esse uideo." est hoc scurrile, et quod sine causa lacessiuit et tamen id dixit, quod in omnis luscos conueniret; ea, quia meditata putantur esse, minus ridentur: illud egregium sexti et ex tempore "manus laua" inquit "et cena." temporis igitur ratio et ipsius dicacitatis  moderatio et temperantia et raritas dictorum distinguent oratorem a scurra, et quod nos cum causa dicimus, non ut ridiculi uideamur, sed ut proficiamus aliquid, illi totum diem et sine causa. quid enim est uargula adsecutus, cum eum candidatus a. sempronius cum m. fratre suo complexus esset "puer, abige muscas"? risum quaesiuit, qui est mea sententia uel tenuissimus ingeni fructus. tempus igitur dicendi prudentia et grauitate moderabimur; quarum utinam artem aliquam haberemus! sed domina natura est. 