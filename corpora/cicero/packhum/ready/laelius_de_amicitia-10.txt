quam ob rem id primum uideamus, si placet, quatenus amor in amicitia progredi debeat. numne, si coriolanus habuit amicos, ferre contra patriam arma illi cum coriolano debuerunt? num uecellinum amici regnum adpetentem, num maelium debuerunt iuuare? tib. quidem gracchum rem publicam uexantem a q. tuberone aequalibusque amicis derelictum uidebamus. at c. blossius cumanus, hospes familiae uestrae, scaeuola, quom ad me, quod aderam laenati et rupilio consulibus in consilio, deprecatum uenisset, hanc, ut sibi ignoscerem, causam adferebat, quod tanti tib. gracchum fecisset, ut, quidquid ille uellet, sibi faciendum putaret. tum ego: 'etiamne, si te in capitolium faces ferre uellet?' 'numquam', inquit, 'uoluisset id quidem; sed si uoluisset, paruissem.' uidetis, quam nefaria uox! et hercule ita fecit uel plus etiam, quam dixit; non enim paruit ille ti. gracchi temeritati, sed praefuit, nec se comitem illius furoris, sed ducem praebuit. itaque hac amentia quaestione noua perterritus in asiam profugit, ad hostes se contulit, poenas rei publicae graues iustasque persoluit. nulla est igitur excusatio peccati, si amici  causa peccaueris; nam cum conciliatrix amicitiae uirtutis opinio fuerit, difficile est amicitiam manere, si a uirtute defeceris. quodsi rectum statuerimus uel concedere amicis, quidquid uelint, uel inpetrare ab iis, quidquid uelimus, perfecta quidem sapientia si simus, nihil habeat res uitii; sed loquimur de iis amicis, qui ante oculos sunt, quos uidimus aut de quibus memoria accepimus, quos nouit uita communis. ex hoc numero nobis exempla sumenda sunt, et eorum quidem maxime, qui ad sapientiam proxume accedunt. uidemus papum aemilium luscino familiarem fuisse (sic a patribus accepimus), bis una consules, collegas in censura; tum et cum iis et inter se coniunctissimos fuisse m'. curium, ti. coruncanium memoriae proditum est. igitur ne suspicari quidem possumus quemquam horum ab amico quippiam contendisse, quod contra fidem, contra ius iurandum, contra rem publicam esset. nam hoc quidem in talibus uiris quid adtinet dicere, si contendisset, impetraturum non fuisse? cum illi sanctissimi uiri fuerint, aeque autem nefas sit tale aliquid et facere rogatum et rogare. at uero tib. gracchum sequebantur c. carbo, c. cato, et minime tum quidem c. frater nunc idem acerrimus. 