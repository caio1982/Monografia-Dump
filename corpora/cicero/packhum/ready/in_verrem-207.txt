cum uero aestas summa esse coeperat, quod tempus omnes siciliae semper praetores in itineribus consumere consuerunt, propterea quod tum putant obeundam esse maxime prouinciam, cum in areis frumenta sunt, quod et familiae congregantur et magnitudo seruiti perspicitur et labor operis maxime offendit, frumenti copia commonet, tempus anni non impedit: tum, inquam, cum concursant ceteri praetores, iste nouo quodam genere imperator pulcherrimo syracusarum loco statiua sibi castra faciebat. nam in ipso aditu atque ore portus, ubi primum ex alto sinus ab litore ad urbem inflectitur, tabernacula carbaseis intenta uelis conlocabat. huc ex illa domo praetoria, quae regis hieronis fuit, sic emigrabat ut eum per illos dies nemo extra illum locum uidere posset. in eum autem ipsum locum aditus erat nemini, nisi qui aut socius aut minister  libidinis esse posset. huc omnes mulieres, quibuscum iste consuerat, conueniebant, quarum incredibile est quanta multitudo fuerit syracusis; huc homines digni istius amicitia, digni uita illa conuiuiisque ueniebant. inter eius modi uiros et mulieres adulta aetate filius uersabatur, ut eum, etiamsi natura a parentis similitudine abriperet, consuetudo tamen ac disciplina patris similem esse cogeret. huc tertia illa perducta per dolum atque insidias ab rhodio tibicine maximas in istius castris effecisse dicitur turbas, cum indigne pateretur uxor cleomenis syracusani, nobilis mulier, itemque uxor aeschrionis, honesto loco nata, in conuentum suum mimi isidori filiam uenisse. iste autem hannibal, qui in suis castris uirtute putaret oportere non genere certari, sic hanc tertiam dilexit ut eam secum ex prouincia deportaret. ac per eos dies, cum iste cum pallio purpureo talarique tunica uersaretur in conuiuiis muliebribus, non offendebantur homines neque moleste ferebant abesse a foro magistratum, non ius dici, non iudicia fieri; locum illum litoris percrepare totum mulierum uocibus cantuque symphoniae, in foro silentium esse summum causarum atque iuris, non ferebant homines moleste; non enim ius abesse uidebatur a foro neque iudicia, sed uis et crudelitas et bonorum acerba et indigna direptio. 