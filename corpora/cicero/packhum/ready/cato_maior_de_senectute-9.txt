uenio nunc ad uoluptates agricolarum, quibus ego incredibiliter delector; quae nec ulla impediuntur senectute et mihi ad sapientis uitam proxime uidentur accedere. habent enim rationem cum terra, quae numquam recusat imperium nec umquam sine usura reddit quod accepit, sed alias minore plerumque maiore  cum faenore. quamquam me quidem non fructus modo, sed etiam ipsius terrae uis ac natura delectat. quae cum gremio mollito ac subacto sparsum semen excepit, primum id occaecatum cohibet, ex quo occatio quae hoc efficit nominata est, dein tepefactum uapore et compressu suo diffundit et elicit herbescentem ex eo uiriditatem, quae nixa fibris stirpium sensim adulescit culmoque erecta geniculato uaginis iam quasi pubescens includitur; ex quibus cum emersit, fundit frugem spici ordine structam et contra auium minorum morsus munitur uallo aristarum. quid ego uitium ortus satus incrementa commemorem? satiari delectatione non possum, ut meae senectutis requiem oblectamentumque noscatis. omitto enim uim ipsam omnium quae generantur e terra; quae ex fici tantulo grano aut ex acini uinaceo aut ex ceterarum frugum aut stirpium minutissimis seminibus tantos truncos ramosque procreet. malleoli plantae sarmenta uiuiradices propagines, nonne ea efficiunt ut quemuis cum admiratione delectent? uitis quidem quae natura caduca est et nisi fulta est, fertur ad terram, eadem ut  se erigat, clauiculis suis quasi manibus quicquid est nacta, complectitur; quam serpentem multiplici lapsu et erratico ferro amputans coercet ars agricolarum, ne siluescat sarmentis et in omnes partes nimia fundatur. itaque ineunte uere in iis quae relicta sunt, existit tamquam ad articulos sarmentorum ea quae gemma dicitur, a qua oriens uua se ostendit, quae et suco terrae et calore solis augescens primo est peracerba gustatu, dein maturata dulcescit uestitaque pampinis nec modico tepore caret et nimios solis defendit ardores. qua quid potest esse cum fructu laetius tum aspectu pulchrius? cuius quidem non utilitas me solum ut ante dixi, sed etiam cultura et natura ipsa delectat, adminiculorum ordines capitum iugatio, religatio et propagatio uitium sarmentorum ea quam dixi aliorum amputatio, aliorum inmissio. quid ego irrigationes, quid fossiones agri repastinationesque proferam quibus fit multo terra fecundior? quid de utilitate loquar stercorandi? dixi in eo libro quem de rebus rusticis scripsi; de qua doctus hesiodus ne uerbum quidem fecit, cum de cultura agri scriberet. at homerus, qui multis ut mihi uidetur ante saeculis fuit, laertam lenientem desiderium quod capiebat e filio, colentem agrum et eum stercorantem facit. nec uero segetibus solum et pratis et uineis et arbustis res rusticae laetae sunt, sed hortis etiam et pomariis tum pecudum pastu apium examinibus florum omnium uarietate. nec consitiones modo delectant, sed etiam insitiones, quibus  nihil inuenit agri cultura sollertius. possum persequi permulta oblectamenta rerum rusticarum, sed ea ipsa quae dixi sentio fuisse longiora. ignoscetis autem; nam et studio rusticarum rerum prouectus sum et senectus est natura loquacior, ne ab omnibus eam uitiis uidear uindicare. ergo in hac uita m'. curius, cum de samnitibus de sabinis de pyrrho triumphauisset, consumpsit extremum tempus aetatis. cuius quidem ego uillam contemplans (abest enim non longe a me) admirari satis non possum uel hominis ipsius continentiam uel temporum disciplinam. curio ad focum sedenti magnum auri pondus samnites cum attulissent, repudiati sunt; non enim aurum habere praeclarum sibi uideri dixit, sed eis qui haberent aurum, imperare. poteratne tantus animus efficere non iucundam senectutem? sed uenio ad agricolas, ne a me ipso recedam. in agris erant tum senatores id est senes, siquidem aranti l. quinctio cincinnato nuntiatum est eum dictatorem esse factum; cuius dictatoris iussu magister equitum c. seruilius ahala sp. maelium regnum adpetentem occupatum interemit. a uilla in senatum arcessebatur et curius et ceteri senes, ex quo qui eos arcessebant, uiatores nominati sunt. num igitur horum senectus miserabilis fuit qui se agri cultione oblectabant? mea quidem sententia haud scio an nulla beatior possit esse, neque solum officio, quod hominum generi uniuerso cultura agrorum est salutaris, sed et delec tatione qua dixi et saturitate copiaque rerum omnium, quae ad uictum hominum, ad cultum etiam deorum pertinent ut, quoniam haec quidam desiderant, in gratiam iam cum uoluptate redeamus. semper enim boni assiduique domini referta cella uinaria, olearia, etiam penaria est uillaque tota locuples est, abundat porco haedo agno gallina lacte caseo melle. iam hortum ipsi agricolae succidiam alteram appellant. conditiora facit haec superuacaneis etiam operis aucupium atque uenatio. quid de pratorum uiriditate aut arborum ordinibus aut uinearum oliuetorumue specie plura dicam? breui praecidam: agro bene culto nihil potest esse nec usu uberius nec specie ornatius; ad quem fruendum non modo non retardat, uerum etiam inuitat atque adlectat senectus. ubi enim potest illa aetas aut calescere uel apricatione melius uel igni aut uicissim umbris aquisue refrigerari salubrius? sibi habeant igitur arma, sibi equos, sibi hastas, sibi clauam et pilam, sibi uenationes atque cursus, nobis senibus ex lusionibus multis talos relinquant et tesseras, id ipsum utrum lubebit, quoniam sine iis beata esse senectus potest. multas ad res perutiles xenophontis libri sunt; quos legite quaeso studiose, ut facitis. quam copiose ab eo  agri cultura laudatur in eo libro qui est de tuenda re familiari, qui oeconomicus inscribitur! atque ut intellegatis nihil ei tam regale uideri quam studium agri colendi, socrates in eo libro colloquitur cum critobulo cyrum minorem persarum regem praestantem ingenio atque imperii gloria, cum lysander lacedaemonius uir summae uirtutis uenisset ad eum sardis eique dona a sociis adtulisset, et ceteris in rebus comem erga lysandrum atque humanum fuisse et ei quendam consaeptum agrum diligenter consitum ostendisse. cum autem admiraretur lysander et proceritates arborum et derectos in quincuncem ordines et humum subactam atque puram et suauitatem odorum qui adflarentur e floribus, tum eum dixisse mirari se non modo diligentiam, sed etiam sollertiam eius a quo essent illa dimensa atque discripta; et cyrum respondisse: 'atqui ego ista sum omnia dimensus; mei sunt ordines, mea discriptio, multae etiam istarum arborum mea manu sunt satae.' tum lysandrum intuentem purpuram eius et nitorem corporis ornatumque persicum multo auro multisque gemmis dixisse: 'rite uero te cyre beatum ferunt, quoniam uirtuti tuae fortuna coniuncta est.' hac igitur fortuna frui licet senibus nec aetas impedit, quo minus et ceterarum rerum et in primis agri colendi studia teneamus usque ad ultimum tempus senectutis. m. quidem ualerium coruinum accepimus ad centesimum annum perduxisse, cum esset acta iam aetate in agris eosque coleret; cuius inter primum et sextum consula tum sex et quadraginta anni interfuerunt. ita quantum spatium aetatis maiores ad senectutis initium esse uoluerunt, tantus illi cursus honorum fuit; atque huius extrema aetas hoc beatior quam media, quod auctoritatis habebat plus, laboris minus; apex est autem senectutis auctoritas. quanta fuit in l. caecilio metello, quanta in a. atilio calatino! in quem illud elogium: 'hunc unum plurimae consentiunt gentes populi primarium fuisse uirum.' notum est id totum carmen incisum in sepulcro. iure igitur grauis, cuius de laudibus omnium esset fama consentiens. quem uirum nuper p. crassum pontificem maximum, quem postea m. lepidum eodem sacerdotio praeditum uidimus! quid de paulo aut africano loquar aut ut iam ante de maximo? quorum non in sententia solum, sed etiam in nutu residebat auctoritas. habet senectus honorata praesertim tantam auctoritatem, ut ea pluris sit quam omnes adulescentiae uoluptates. sed in omni oratione mementote eam me senectutem laudare quae fundamentis adulescentiae constituta sit. ex quo efficitur id quod ego magno quondam cum assensu omnium dixi, miseram esse senectutem quae se oratione defenderet. non cani nec rugae repente auctoritatem arripere possunt, sed honeste acta superior aetas fructus capit auctoritatis extremos. haec enim ipsa sunt honorabilia quae uidentur leuia atque communia, salutari adpeti decedi adsurgi deduci reduci consuli; quae et apud nos et in aliis ciuitatibus, ut quaeque optime morata est, ita diligentissime obseruantur. lysandrum lacedaemonium  cuius modo feci mentionem, dicere aiunt solitum lacedaemonem esse honestissimum domicilium senectutis; nusquam enim tantum tribuitur aetati, nusquam est senectus honoratior. quin etiam memoriae proditum est, cum athenis ludis quidam in theatrum grandis natu uenisset, magno consessu locum nusquam ei datum a suis ciuibus; cum autem ad lacedaemonios accessisset, qui legati cum essent, certo in loco consederant, consurrexisse omnes illi dicuntur et senem sessum recepisse. quibus cum a cuncto consessu plausus esset multiplex datus, dixisse ex iis quendam athenienses scire quae recta essent, sed facere nolle. multa in uestro collegio praeclara, sed hoc de quo agimus in primis, quod ut quisque aetate antecedit, ita sententiae principatum tenet, neque solum honore antecedentibus, sed iis etiam qui cum imperio sunt, maiores natu augures anteponuntur. quae sunt igitur uoluptates corporis cum auctoritatis praemiis comparandae? quibus qui splendide usi sunt, ii mihi uidentur fabulam aetatis peregisse nec tamquam inexercitati histriones in extremo actu corruisse. 