at quo tempore futurum est?—nam id maxime prouidendum est; etenim cum omnibus in rebus, tum in re publica permagni momenti est ratio atque inclinatio temporum. nempe eo, cum populus romanus aliud genus hominum atque alium ordinem ad res iudicandas requirit, nempe lege de iudiciis iudicibusque nouis promulgata; quam non is promulgauit quo nomine proscriptam uidetis, sed hic reus,—hic, inquam, sua spe atque opinione quam de uobis habet legem illam scribendam promulgandamque curauit. itaque cum primo agere coepimus, lex non erat promulgata; cum iste uestra seueritate permotus multa signa dederat quam ob rem responsurus non uideretur, mentio de lege nulla fiebat; posteaquam iste recreari et confirmari uisus est, lex statim promulgata est. cui legi  cum uestra dignitas uehementer aduersetur, istius spes falsa et insignis impudentia maxime suffragatur. hic si quid erit commissum a quoquam uestrum quod reprendatur, aut populus romanus iudicabit de eo homine quem iam ante iudiciis indignum putarit, aut ei qui propter offensionem iudiciorum de ueteribus iudicibus lege noua noui iudices erunt constituti. mihi porro, ut ego non dicam, quis omnium mortalium non intellegit quam longe progredi sit necesse? potero silere, hortensi, potero dissimulare, cum tantum res publica uulnus acceperit ut expilatae prouinciae, uexati socii, di immortales spoliati, ciues romani cruciati et necati impune me actore esse uideantur? potero ego hoc onus tantum aut in hoc iudicio deponere aut tacitus sustinere? non agitanda res erit, non in medium proferenda, non populi romani fides imploranda, non omnes qui tanto se scelere obstrinxerunt ut aut fidem suam corrumpi paterentur aut iudicium corrumperent in discrimen aut iudicium uocandi? 