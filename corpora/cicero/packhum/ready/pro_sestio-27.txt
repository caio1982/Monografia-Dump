'homines,' inquit, 'emisti, coegisti, parasti.' quid uti faceret? senatum obsideret? ciuis indemnatos expelleret? bona diriperet? aedis incenderet? tecta disturbaret? templa deorum immortalium inflammaret? tribunos plebis ferro e rostris expelleret? prouincias quas uellet quibus uellet uenderet? reges appellaret? rerum capitalium condemnatos in liberas ciuitates per legatos nostros reduceret? principem ciuitatis ferro obsessum teneret? haec ut efficere posset, quae fieri nisi armis oppressa re publica nullo modo poterant, idcirco, credo, manum sibi p. sestius et copias comparauit. 'at nondum erat maturum; nondum res ipsa ad eius modi praesidia uiros bonos compellebat.' pulsi nos eramus, non omnino ista manu sola, sed tamen non sine ista: uos taciti maerebatis. captum erat forum anno superiore, aede castoris tamquam arce aliqua <a> fugitiuis occupata: silebatur. omnia hominum cum egestate tum audacia perditorum clamore, concursu, ui, manu gerebantur: perferebatis. magistratus templis pellebantur, alii omnino aditu ac foro prohibebantur: nemo resistebat. gladiatores ex praetoris  comitatu comprensi, in senatum introducti, confessi, in uincla coniecti a milone, emissi a serrano: mentio nulla. forum corporibus ciuium romanorum constratum caede nocturna: non modo nulla noua quaestio, sed etiam uetera iudicia sublata. tribunum plebis plus uiginti uulneribus acceptis iacentem moribundumque uidistis: alterius tribuni plebis diuini hominis—dicam enim quod sentio et quod mecum sentiunt omnes—diuini, insigni quadam, inaudita, noua magnitudine animi, grauitate, fide praediti, domus est oppugnata ferro, facibus, exercitu clodiano.  et tu hoc loco laudas milonem et iure laudas. quem enim umquam uirum tam immortali uirtute uidimus? qui nullo praemio proposito praeter hoc, quod iam contritum et contemptum putatur, iudicium bonorum, omnia pericula, summos labores, grauissimas contentiones inimicitiasque suscepit, qui mihi unus ex omnibus ciuibus uidetur re docuisse, non uerbis, et quid oporteret a praestantibus uiris in re publica fieri et quid necesse esset: oportere hominum audacium, euersorum rei publicae, sceleri legibus et iudiciis resistere; si leges non ualerent, iudicia non essent, si res publica ui consensuque audacium armis oppressa teneretur, praesidio et copiis defendi uitam et libertatem necesse esse. hoc sentire prudentiae est, facere fortitudinis; et sentire uero et facere perfectae cumulataeque uirtutis. adiit ad rem publicam tribunus plebis milo—de cuius laude plura dicam, non quo aut ipse haec dici quam existimari malit aut ego hunc laudis fructum praesenti libenter impertiam, praesertim cum uerbis consequi non possim, sed quod  existimo, si milonis causam accusatoris uoce conlaudatam probaro, uos in hoc crimine parem sesti causam existimaturos: adiit igitur t. annius ad causam rei publicae sic ut ciuem patriae reciperare uellet ereptum. simplex causa, constans ratio, plena consensionis omnium, plena concordiae. conlegas adiutores habebat; consulis alterius summum studium, alterius animus paene placatus, de praetoribus unus alienus, senatus incredibilis uoluntas, equitum romanorum animi ad causam excitati, erecta italia. duo soli erant empti ad impediendum; qui si homines despecti et contempti tantam rem sustinere non potuissent, se causam quam susceperat nullo labore peracturum uidebat. agebat auctoritate, agebat consilio, agebat per summum ordinem, agebat exemplo bonorum ac fortium ciuium: quid re publica, quid se dignum esset, quis ipse esset, quid sperare, quid maioribus suis reddere deberet, diligentissime cogitabat. 