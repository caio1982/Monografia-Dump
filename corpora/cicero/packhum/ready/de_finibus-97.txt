equidem in omnibus istis conclusionibus hoc putarem philosophia nobisque dignum, et maxime, cum summum bonum quaereremus, uitam nostram, consilia, uoluntates, non uerba corrigi. quis enim potest istis, quae te, ut ais, delectant, breuibus et acutis auditis de sententia decedere? nam cum expectant et auent audire cur dolor malum non sit, dicunt illi asperum esse dolere, molestum, odiosum, contra naturam, difficile toleratu, sed, quia nulla sit in dolore nec fraus nec improbitas nec malitia nec culpa nec turpitudo, non esse illud malum. haec qui audierit, ut ridere non curet, discedet tamen nihilo firmior ad dolorem ferendum, quam uenerat. tu autem negas fortem esse quemquam posse, qui dolorem malum putet. cur fortior sit, si illud, quod tute concedis, asperum et uix ferendum putabit? ex rebus enim timiditas, non ex uocabulis nascitur.  et ais, si una littera commota sit, fore tota ut labet disciplina. utrum igitur tibi litteram uideor an totas paginas commouere? ut enim sit apud illos, id quod est a te laudatum, ordo rerum conseruatus et omnia inter se apta et conexa—sic enim aiebas—, tamen persequi non debemus, si a falsis principiis profecta congruunt ipsa sibi et a proposito non aberrant. in prima igitur constitutione zeno tuus a natura recessit, cumque summum bonum posuisset in ingenii praestan tia, quam uirtutem uocamus, nec quicquam aliud bonum esse dixisset, nisi quod esset honestum, nec uirtutem posse constare, si in ceteris rebus esset quicquam, quod aliud alio melius esset aut peius, his propositis tenuit prorsus consequentia. recte dicis; negare non possum. sed ita falsa sunt ea, quae consequuntur, ut illa, e quibus haec nata sunt, uera esse non possint. docent enim nos, ut scis, dialectici, si ea, quae rem aliquam sequantur, falsa sint, falsam illam ipsam esse, quam sequantur. ita fit illa conclusio non solum uera, sed ita perspicua, ut dialectici ne rationem quidem reddi putent oportere: si illud, hoc; non autem hoc; igitur ne illud quidem. sic consequentibus uestris sublatis prima tolluntur. quae sequuntur igitur? omnes, qui non sint sapientes, aeque miseros esse, sapientes omnes summe beatos, recte facta omnia aequalia, omnia peccata paria; quae cum magnifice primo dici uiderentur, considerata minus probabantur. sensus enim cuiusque et natura rerum atque ipsa ueritas clamabat quodam modo non posse <se> adduci, ut inter eas res, quas zeno exaequaret, nihil interesset. 