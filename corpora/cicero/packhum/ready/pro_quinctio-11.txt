quid si debuisset? continuone causa fuisset cur a praetore postulares ut bona possideres? non opinor id quidem neque ius esse neque cuiquam expedire. quid igitur demonstrat? uadimonium sibi ait esse desertum. ante quam doceo id factum non esse, libet mihi, c. aquili, ex offici ratione atque ex omnium consuetudine rem ipsam et factum simul sex. naeui considerare. ad uadimonium non uenerat, ut ais, is quicum tibi adfinitas, societas, omnes denique causae et necessitudines ueteres intercedebant. ilicone ad praetorem ire conuenit? continuone uerum fuit postulare ut ex edicto bona possidere liceret? ad haec extrema et inimicissima iura tam cupide decurrebas ut tibi nihil in posterum quod grauius atque crudelius facere posses reseruares? nam quid homini potest turpius, quid uiro miserius aut acerbius usu uenire? quod tantum euenire dedecus, quae tanta calamitas inueniri potest? pecuniam si cuipiam fortuna ademit aut si alicuius eripuit iniuria, tamen, dum existimatio est integra, facile consolatur honestas egestatem. at non nemo aut ignominia adfectus aut iudicio turpi conuictus bonis quidem suis utitur, alterius opes, id quod miserrimum est, non exspectat, hoc tamen in miseriis adiumento et solacio subleuatur. cuius uero bona uenierunt, cuius non modo illae amplissimae fortunae sed etiam uictus uestitusque necessarius sub praeconem cum dedecore subiectus est, is non modo ex numero uiuorum exturbatur, sed, si fieri potest, infra etiam mortuos amandatur. etenim  mors honesta saepe uitam quoque turpem exornat, uita <ita> turpis ne morti quidem honestae locum relinquit. ergo hercule, cuius bona ex edicto possidentur, huius omnis fama et existimatio cum bonis simul possidetur; de quo libelli in celeberrimis locis proponuntur, huic ne perire quidem tacite obscureque conceditur; cui magistri fiunt et domini constituuntur, qui qua lege et qua condicione pereat pronuntient, de quo homine praeconis uox praedicat et pretium conficit, huic acerbissimum uiuo uidentique funus indicitur, si funus id habendum est quo non amici conueniunt ad exsequias cohonestandas, sed bonorum emptores ut carnifices ad reliquias uitae lacerandas et distrahendas. 