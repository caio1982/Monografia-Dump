probabile autem est id, quod fere solet fieri aut quod in opinione positum est aut quod habet in se ad haec quandam similitudinem, siue id falsum est siue uerum. in eo genere, quod fere fieri solet, probabile huiusmodi est: 'si mater est, diligit filium; si auarus est, neglegit ius iurandum.' in eo autem, quod in opinione positum est, huiusmodi sunt probabilia: impiis apud inferos poenas esse praeparatas; eos, qui philosophiae dent operam, non arbitrari deos esse. similitudo autem in contrariis et <ex> paribus et in iis rebus, quae sub eandem rationem cadunt, maxime spectatur. in contrariis, hoc modo: 'nam si iis, qui inprudentes laeserunt, ignosci conuenit, iis, qui necessario profuerunt, haberi gratiam non oportet.' ex pari, sic: 'nam ut locus sine portu nauibus esse non potest tutus, sic animus sine fide stabilis amicis non potest esse.' in iis rebus, quae sub eandem rationem cadunt, hoc modo probabile consideratur: 'nam si rhodiis turpe non est portorium locare, ne hermocreonti quidem turpe est conducere.' haec tum uera sunt, hoc pacto: 'quoniam cicatrix est, fuit uulnus'; tum ueri similia, hoc modo: 'si multus erat in calceis puluis, ex itinere eum uenire oportebat.'  omne autem—ut certas quasdam in partes tribuamus—probabile, quod sumitur ad argumen tationem, aut signum est aut credibile aut iudicatum aut comparabile. signum est, quod sub sensum aliquem cadit et quiddam significat, quod ex ipso profectum uidetur, quod aut ante fuerit aut in ipso negotio aut post sit consecutum et tamen indiget testimonii et grauioris confirmationis, ut cruor, fuga, pallor, puluis, et quae his sunt similia. credibile est, quod sine ullo teste auditoris opinione firmatur, hoc modo: 'nemo est, qui non liberos suos incolumes et beatos esse cupiat.' iudicatum est res assensione aut auctoritate aut iudicio alicuius aut aliquorum conprobata. id tribus in generibus spectatur, religioso, communi, adprobato. religiosum est, quod iurati legibus iudicarunt. commune est, quod omnes uulgo probarunt et secuti sunt, huiusmodi: ut maioribus natu assurgatur, ut supplicum misereatur. adprobatum est, quod homines, cum dubium esset, quale haberi oporteret, sua constituerunt auctoritate: uelut gracchi patris factum populus romanus, qui eum [ob id factum] eo quod insciente collega in censura <non>nihil gessit post censuram consulem fecit. conparabile autem est, quod in rebus diuersis similem aliquam rationem continet. eius partes sunt tres: imago, conlatio, exemplum. imago est oratio demonstrans corporum aut naturarum similitudinem. conlatio est oratio rem cum re ex similitudine conferens. exemplum est, quod rem auctoritate aut casu alicuius hominis aut negotii confirmat aut infirmat. horum exempla et descriptiones in praeceptis elocutionis cognoscentur.  