med .  sept .(?)   51 caelius ciceroni s. qua tu cura sis, quod ad pacem prouinciae tuae finitimarumque regionum attinet, nescio; ego quidem uehementer animi pendeo. nam si hoc mo<do> re<m> moderari possemus ut pro uiribus copiarum tuarum belli quoque exsisteret magnitudo et quantum gloriae triumphoque opus esset adsequeremur, periculosam et grauem illam dimicationem euitaremus, nihil tam esset optandum. nunc, si parthus mouet aliquid, scio non mediocrem fore contentionem. tuus porro exercitus uix unum saltum tueri potest. hanc autem nemo ducit rationem, sed omnia desiderantur ab eo, tamquam nihil denegatum sit ei quo minus quam paratissimus esset, qui  publico negotio praepositus est. accedit huc quod successionem futuram propter galliarum controuersiam non uideo. tametsi hac de re puto te constitutum quid facturus esses habere, tamen, quo maturius constitueres, cum hunc euentum prouidebam, uisum est ut te facerem certiorem. nosti enim haec tralaticia: de galli<i>s constituetur; erit qui intercedat; deinde alius exsistet qui, nisi libere liceat de omnibus prouinciis decernere senatui, reliquas impediat. sic multum ac diu ludetur, atque ita diu ut plus biennium in his tricis moretur.  si quid noui de re publica quod tibi scriberem habere<m>, usus essem mea consuetudine, ut diligenter et quid actum esse<t> et quid ex eo futurum sperarem perscriberem. sane tamquam in quodam incili iam omnia adhaeserunt. marcellus idem illud de prouinciis urget [et] neque adhuc frequentiam senatus efficere potuit. hoc si<c> praeterito anno curio tribunus e<ri>t, eadem actio de prouinciis introibit; quam facile tunc sit omnia impedire et quam hoc caesar i<ique> qui sua causa rem publicam non curent spere<n>t, non te fallit.