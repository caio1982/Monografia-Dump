tum brutus admirans: tantamne fuisse obliuionem, inquit, in scripto praesertim, ut ne legens quidem umquam senserit quantum flagiti commisisset?  quid autem, inquam, brute, stultius quam, si ea uituperare uolebat quae uituperauit, non eo tempore instituere sermonem, cum illarum rerum iam tempora praeterissent? sed ita totus errat, ut in eodem sermone dicat in senatum se caesare consule non accedere, sed id dicat ipso consule exiens e senatu. iam qui hac parte animi, quae custos est ceterarum ingeni partium, tam debilis esset, ut ne in scripto quidem meminisset quid paulo ante posuisset, huic minime mirum est ex tempore dicenti solitam effluere mentem. itaque cum ei nec officium deesset et flagraret studio dicendi, perpaucae ad eum causae  deferebantur. orator autem, uiuis eius aequalibus, proxumus optumis numerabatur propter uerborum bonitatem, ut ante dixi, et expeditam ac profluentem quodam modo celeritatem. itaque eius orationes aspiciendas tamen censeo. sunt illae quidem languidiores, uerum tamen possunt augere et quasi alere id bonum, quod in illo mediocriter fuisse concedimus: quod habet tantam uim, ut solum sine aliis in curione speciem oratoris alicuius effecerit. sed ad instituta redeamus.  in eodem igitur numero eiusdem aetatis c. carbo fuit, illius eloquentissimi uiri filius. non satis acutus orator, sed tamen orator numeratus est. erat in uerbis grauitas et facile dicebat et auctoritatem naturalem quandam habebat oratio. acutior q. uarius rebus inueniendis nec minus uerbis expeditus; fortis uero actor et uemens et uerbis nec inops nec abiectus et quem plane oratorem dicere auderes cn. pomponius lateribus pugnans, incitans animos, acer acerbus criminosus. multum ab his aberat l. fufius, tamen ex accusatione m'. aquili diligentiae fructum ceperat. nam m. drusum tuum magnum auonculum, grauem oratorem ita dumtaxat cum de re publica diceret, l. autem lucullum etiam acutum, patremque tuum, brute, iuris quoque et publici et priuati sane peritum, m. lucullum, m. octauium cn. f., qui tantum auctoritate dicendoque ualuit ut legem semproniam frumentariam populi frequentis subfragiis abrogauerit, cn. octauium m. f., m. catonem patrem, q. etiam catulum filium abducamus ex acie id est ab iudiciis et in praesidiis rei publicae, cui facile satis facere possint, conlocemus. eodem q. caepionem referrem, nisi nimis equestri ordini deditus a senatu dissedisset. cn. carbonem, m. marium et  ex eodem genere compluris minime dignos elegantis conuentus auribus aptissimos cognoui turbulentis contionibus. quo in genere, ut in his perturbem aetatum ordinem, nuper l. quinctius fuit; aptior etiam palicanus auribus imperitorum. et quoniam huius generis facta mentio est, seditiosorum omnium post gracchos l. appuleius saturninus eloquentissimus uisus est: magis specie tamen et motu atque ipso amictu capiebat homines quam aut dicendi copia aut mediocritate prudentiae. longe autem post natos homines improbissimus c. seruilius glaucia, sed peracutus et callidus cum primisque ridiculus. is ex summis et fortunae et uitae sordibus in praetura consul factus esset, si rationem eius haberi licere iudicatum esset. nam et plebem tenebat et equestrem ordinem beneficio legis deuinxerat. is praetor eodem die, quo saturninus tribunus plebis, mario et flacco consulibus publice est interfectus; homo simillimus atheniensis hyperboli, cuius improbitatem ueteres atticorum comoediae notauerunt. quos sex. titius consecutus, homo loquax sane et satis acutus sed tam solutus et mollis in gestu, ut saltatio quaedam nasceretur, cui saltationi titius nomen esset. ita cauendumst, ne quid in agendo dicendoue facias, cuius imitatio rideatur. sed ad paulo superiorem aetatem reuecti sumus; nunc ad eam de qua aliquantum sumus locuti reuertamur. 