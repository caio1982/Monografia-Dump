tres igitur haec constitutiones, quae partes non habent, ad hunc modum tractabuntur. nunc generalem constitutionem et partes eius consideremus.  cum et facto et facti nomine concesso neque ulla actionis inlata controuersia uis et natura et genus ipsius negotii quaeritur, constitutionem generalem appellamus. huius primas esse partes duas nobis uideri diximus, negotialem et iuridicialem.  negotialis est, quae in ipso negotio iuris ciuilis habet implicatam controuersiam. ea est huiusmodi:  quidam pupillum heredem fecit; pupillus autem ante mortuus est, quam in suam tutelam uenit. de hereditate ea, quae pupillo uenit, inter eos, qui patris pupilli heredes secundi sunt, et inter adgnatos pupilli controuersia est. possessio heredum secundorum est. intentio est adgnatorum: 'nostra pecunia est, de qua is, cuius adgnati sumus, testatus non est.' depulsio est: 'immo nostra, qui heredes testamento patris sumus.' quaestio est: utrorum sit? ratio: 'pater enim et sibi et filio testamentum scripsit, dum is pupillus esset. quare, quae filii fuerunt, testamento patris nostra fiant necesse est.' infirmatio rationis: 'immo pater sibi scripsit et secundum heredem non filio, sed sibi iussit esse. quare, praeterquam quod [in] ipsius fuit, testamento illius uestrum esse non potest.' iudicatio: possitne quisquam de filii pupilli re testari; an heredes secundi ipsius patrisfamilias, non filii quoque eius pupilli heredes sint?  atque hoc non alienum est, quod ad multa pertineat, ne aut nusquam aut usquequaque dicatur, hic admonere. sunt causae, quae plures habent rationes in simplici constitutione; quod fit, cum id, quod factum est aut quod defenditur, pluribus de causis rectum aut probabile uideri potest, ut in hac ipsa causa. subponatur enim ab heredibus haec ratio: 'unius enim pecuniae plures dissimilibus de causis heredes esse non possunt, nec umquam factum est, ut eiusdem pecuniae alius testamento, alius lege heres esset', infirmatio [autem] haec erit: 'non est una pecunia, propterea quod altera pupilli iam erat aduenticia, cuius heres non illo  in testamento quisquam scriptus erat, si quid pupillo accidisset; et de altera patris etiamnunc mortui uoluntas plurimum ualebat, quae iam mortuo pupillo suis heredibus concedebat.' iudicatio est: unane pecunia fuerit; aut, si hac erunt usi infirmatione: posse plures esse unius heredes pecuniae dissimilibus de causis et de eo ipso esse controuersiam, iudicatio nascitur: possintne eiusdem pecuniae plures dissimilibus generibus heredes esse? ergo una in constitutione intellectum est, quomodo et rationes et rationum infirmationes et propterea iudicationes plures fiant. 