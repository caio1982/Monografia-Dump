quid ad haec respondere cogitas? utrum factum negabis an tibi hoc licitum esse defendes? negare qui potes? an ut tanta auctoritate litterarum, tot testibus publicanis conuincare? licuisse uero qui? si hercule te tuam pecuniam praetorem in prouincia faeneratum docerem, tamen effugere non posses; sed publicam, sed ob frumentum decretam, sed a publicanis faenore acceptam, hoc licuisse cuiquam probabis? quo non modo ceteri, sed tu ipse nihil audacius improbiusque fecisti. non mehercule hoc, quod omnibus singulare uidetur,—de quo mihi deinceps dicendum est,— possum, iudices, dicere audacius esse aut impudentius, quod permultis ciuitatibus pro frumento nihil soluit omnino: maior haec praeda fortasse, sed illa impudentia certe non minor. et quoniam de illa faeneratione satis dictum est, nunc de hac tota pecunia auersa, quaeso, cognoscite.  siciliae ciuitates multae sunt, iudices, ornatae atque honestae, ex quibus in primis numeranda est ciuitas halaesina; nullam enim reperietis aut officiis fideliorem aut copiis locupletiorem aut auctoritate grauiorem. huic iste in annos singulos cum sexagena milia tritici modium imperauisset, pro tritico nummos abstulit, quanti erat in sicilia triticum; quos de publico nummos acceperat, retinuit omnis.  obstipui, iudices, cum hoc mihi primum halaesae demonstrauit in senatu halaesinorum homo summo ingenio, summa prudentia, summa auctoritate praeditus, halaesinus aeneas, cui senatus dederat publicam causam ut mihi fratrique meo gratias ageret, et simul qui nos ea quae ad iudicium pertinerent doceret. demonstrauit hanc istius consuetudinem ac rationem fuisse: quod omnis frumenti copia decumarum nomine penes istum esset redacta, solitum esse istum pecuniam cogere a ciuitatibus, frumentum improbare, quantum frumenti esset romam mittendum, tantum de suo quaestu ac de sua copia frumenti mittere. posco rationes, inspicio litteras, uideo frumenti granum halaesinos, quibus sexagena milia modium imperata erant, nullum dedisse, pecuniam uolcatio, timarchidi, scribae dedisse: reperio genus huius modi, iudices, praedae, ut praetor, qui frumentum emere debeat, non emat sed uendat, pecunias, quas ciuitatibus distribuere debeat, eas omnis auertat atque auferat. non mihi iam furtum, sed monstrum ac prodigium uidebatur ciuitatum frumentum improbare, suum probare; cum suum probasset, pretium ei frumento constituere; quod constituisset, id a ciuitatibus auferre, quod a populo romano accepisset, tenere. 