age, inquies, ista parua sunt. sapientem locupletat ipsa natura, cuius diuitias epicurus parabiles esse docuit. haec bene dicuntur, nec ego repugno, sed inter sese ipsa pugnant. negat enim tenuissimo uictu, id est contemptissimis escis et potionibus, minorem uoluptatem percipi quam rebus exquisitissimis ad epulandum. huic ego, si negaret quicquam interesse ad beate uiuendum quali uteretur uictu, concederem, laudarem etiam; uerum enim diceret, idque socratem, qui uoluptatem nullo loco numerat, audio dicentem, cibi condimentum esse famem, potionis sitim. sed qui ad uoluptatem omnia referens uiuit ut gallonius, loquitur ut frugi ille piso, non audio nec eum, quod sentiat, dicere existimo. naturales diuitias dixit parabiles esse, quod paruo esset natura contenta. certe, nisi uoluptatem tanti aestimaretis. non minor, inquit, uoluptas percipitur ex uilissimis rebus quam ex pretiosissimis. hoc est non modo cor non habere, sed ne palatum quidem. qui enim uoluptatem ipsam contemnunt, iis  licet dicere se acupenserem maenae non anteponere. cui uero in uoluptate summum bonum est, huic omnia sensu, non ratione sunt iudicanda, eaque dicenda optima, quae sint suauissima.  uerum esto; consequatur summas uoluptates non modo paruo, sed per me nihilo, si potest; sit uoluptas non minor in nasturcio illo, quo uesci persas esse solitos scribit xenophon, quam in syracusanis mensis, quae a platone grauiter uituperantur; sit, inquam, tam facilis, quam uultis, comparatio uoluptatis, quid de dolore dicemus? cuius tanta tormenta sunt, ut in iis beata uita, si modo dolor summum malum est, esse non possit. ipse enim metrodorus, paene alter epicurus, beatum esse describit his fere uerbis: 'cum corpus bene constitutum sit et sit exploratum ita futurum.' an id exploratum cuiquam potest esse, quo modo se hoc habiturum sit corpus, non dico ad annum, sed ad uesperum? dolor ergo, id est summum malum, metuetur semper, etiamsi non aderit; iam enim adesse poterit. qui potest igitur habitare in beata uita summi mali metus? traditur, inquit, ab epicuro ratio neglegendi doloris. iam id ipsum absurdum, maximum malum neglegi. sed quae tandem ista ratio est? maximus dolor, inquit, breuis est. primum quid tu dicis breue? deinde dolorem quem maximum? quid enim? summus dolor plures dies manere non potest? uide, ne etiam menses! nisi forte eum dicis, qui, simul atque arripuit, interficit. quis istum dolorem timet? illum mallem leuares, quo optimum atque humanissimum uirum, cn. octauium, marci filium, familiarem meum, confici uidi, nec uero semel nec ad breue tempus, sed et saepe  et plane diu. quos ille, di inmortales, cum omnes artus ardere uiderentur, cruciatus perferebat! nec tamen miser esse, quia summum id malum non erat, tantum modo laboriosus uidebatur; at miser, si in flagitiosa et uitiosa uita afflueret uoluptatibus. 