tum brutus: amice hercule, inquit, et magnifice te laudatum puto, quem non solum principem atque inuentorem copiae dixerit, quae erat magna laus, sed etiam bene meritum de populi romani nomine et dignitate. quo enim uno uincebamur a uicta graecia, id aut ereptum illis est aut certe nobis cum illis communicatum. hanc autem, inquit, gloriam testimoniumque caesaris tuae quidem supplicationi non, sed triumphis multorum antepono.  et recte quidem, inquam, brute; modo sit hoc caesaris iudici, non beneuolentiae testimonium. plus enim certe adtulit huic populo dignitatis quisquis est ille, si modo est aliquis, qui non inlustrauit modo sed etiam genuit in hac urbe dicendi copiam, quam illi qui ligurum castella expugnauerunt: ex quibus multi sunt, ut scitis, triumphi. uerum quidem si audire uolumus, omissis illis diuinis consiliis, quibus saepe constituta est imperatorum sapientia salus ciuitatis aut belli aut domi, multo magnus orator praestat minutis imperatoribus. 'at prodest plus imperator.' quis negat? sed tamen—non metuo ne mihi adclametis; est autem quod sentias dicendi liber locus— malim mihi l. crassi unam pro m'. curio dictionem quam castellanos triumphos duo. 'at plus interfuit rei publicae  castellum capi ligurum quam bene defendi causam m'. curi'. credo; sed atheniensium quoque plus interfuit firma tecta in domiciliis habere quam mineruae signum ex ebore pulcherrimum; tamen ego me phidiam esse mallem quam uel optumum fabrum tignuarium. quare non quantum quisque prosit, sed quanti quisque sit ponderandum est; praesertim cum pauci pingere egregie possint aut fingere, operarii autem aut baiuli deesse non possint. sed perge, pomponi, de caesare et redde quae restant. 