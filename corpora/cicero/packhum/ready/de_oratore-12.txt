iam uero ipsa per sese quantum adferat eis, qui ei praesunt, honoris, gratiae, dignitatis, quis ignorat? itaque, ut apud graecos infimi homines mercedula adducti ministros se praebent in iudiciis oratoribus, ei, qui apud illos πραγματικοί uocantur, sic in nostra ciuitate contra amplissimus quisque et clarissimus uir, ut ille, qui propter hanc iuris ciuilis scientiam sic appellatus a summo poeta est: egregie cordatus homo, catus aelius sextus, multique praeterea, qui, cum ingenio sibi auctore dignitatem peperissent, perfecerunt ut in respondendo iure auctoritate plus etiam quam ipso ingenio ualerent. sene ctuti uero celebrandae et ornandae quod honestius potest esse perfugium quam iuris interpretatio? equidem mihi hoc subsidium iam inde ab adulescentia comparaui, non solum ad causarum usum forensem, sed etiam ad decus atque ornamentum senectutis, ut, cum me uires, quod fere iam tempus aduentat, deficere coepissent, ista ab solitudine domum meam uindicarem. quid est enim praeclarius quam honoribus et rei publicae muneribus perfunctum senem posse suo iure dicere idem, quod apud ennium dicat ille pythius apollo, se esse eum, unde sibi, si non populi et reges, at omnes sui ciues consilium expetant, summarum rerum incerti: quos ego ope mea †ex incertis certos compotesque consili dimitto, ut ne res temere tractent turbidas: est enim sine dubio domus iuris consulti totius oraculum ciuitatis; testis est huiusce q. muci ianua et uestibulum, quod in eius infirmissima ualetudine adfectaque iam aetate maxima cotidie frequentia ciuium ac summorum hominum splendore celebratur. 