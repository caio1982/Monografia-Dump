in tres igitur partes et a plerisque et a uobismet ipsis distributa sapientia est. primum ergo si placet quae de natura rerum sint quaesita uideamus—uel, ut illud ante: estne quisquam tanto inflatus errore ut sibi se illa scire persuaserit? non quaero rationes eas quae ex coniectura pendent, quae disputationibus huc et illuc trahuntur, nullam adhibent persuadendi necessitatem; geometrae prouideant, qui se profitentur non persuadere sed cogere, et qui omnia uobis quae describunt probant. non quaero ex his illa initia  mathematicorum, quibus non concessis digitum progredi non possunt, punctum esse quod magnitudinem nullam habeat, extremitatem et quasi libramentum in quo nulla omnino crassitudo sit, liniamentum <longitudinem> sine ulla latitudine * * carentem. haec cum uera esse concessero, si adigam ius iurandum sapientem, nec prius quam archimedes eo inspectante rationes omnes descripserit eas quibus efficitur multis partibus solem maiorem esse quam terram, iuraturum putas? si fecerit, solem ipsum, quem deum censet esse, contempserit. quod si geometricis rationibus non est crediturus, quae uim adferunt in docendo uos ipsi ut dicitis, ne ille longe aberit ut argumentis credat philosophorum—aut si est crediturus, quorum potissimum? omnia enim physicorum licet explicare, sed longum est; quaero tamen quem sequatur. finge aliquem nunc fieri sapientem, nondum esse; quam potissimum sententiam [melius] eliget <et> disciplinam? etsi quamcumque eliget insipiens eliget; sed sit ingenio diuino: quem unum e physicis potissimum probabit? nec plus uno poterit. non persequor quaestiones infinitas; tantum de principiis rerum e quibus omnia constant uideamus quem probet; est enim inter magnos homines summa dissensio. princeps thales unus e septem, cui sex reliquos concessisse primas ferunt, ex aqua dixit constare omnia. at hoc anaximandro populari et sodali suo non persuasit; is enim infinitatem naturae dixit esse e qua omnia gigneren tur. post eius auditor anaximenes infinitum aera, sed ea quae ex eo orerentur definita; gigni autem terram aquam ignem, tum ex iis omnia. anaxagoras materiam infinitam, sed ex ea particulas similes inter se minutas, eas primum confusas postea in ordinem adductas mente diuina. xenophanes paulo etiam antiquior unum esse omnia, neque id esse mutabile, et id esse deum neque natum umquam et sempiternum, conglobata figura. parmenides ignem qui moueat, terram quae ab eo formetur. leucippus plenum et inane. democritus huic in hoc similis, uberior in ceteris. empedocles haec peruolgata et nota quattuor. heraclitus ignem. melissus hoc quod esset infinitum et inmutabile et fuisse semper et fore. plato ex materia in se omnia recipiente mundum factum esse censet a deo sempiternum. pythagorei e numeris et mathematicorum initiis proficisci uolunt omnia. ex is eliget uester sapiens unum aliquem credo quem sequatur, ceteri tot uiri et tanti repudiati ab eo condemnatique discedent. quamcumque uero sententiam probauerit eam sic animo conprensam habebit ut ea quae sensibus, nec magis adprobabit nunc lucere quam, quoniam stoicus est, hunc mundum esse sapientem, habere mentem quae et se et ipsum fabricata sit et omnia moderetur moueat regat; erit ei persuasum etiam solem lunam stellas omnes terram mare deos esse, quod quaedam animalis intellegentia per omnia ea permanet et transeat; fore tamen aliquando ut omnis hic mundus ardore deflagret. sint ista uera (uides enim iam me fateri aliquid esse ueri), conprendi ea tamen et percipi nego. cum enim tuus iste stoicus  sapiens syllabatim tibi ista dixerit, ueniet flumen orationis aureum fundens aristoteles qui illum desipere dicat; neque enim ortum esse umquam mundum, quod nulla fuerit nouo consilio inito tam praeclari operis inceptio, et ita esse eum undique aptum ut nulla uis tantos queat motus mutationemque moliri, nulla senectus diuturnitate temporum existere ut hic ornatus umquam dilapsus occidat. tibi hoc repudiare, illud autem superius sicut caput et famam tuam defendere necesse erit: mihi ne ut dubitem quidem relinquatur? ut omittam leuitatem temere adsentientium, quanti libertas ipsa aestimanda est non mihi necesse esse quod tibi est. <quaero enim> cur deus, omnia nostra causa cum faceret (sic enim uultis), tantam uim natricum uiperarumque fecerit, cur mortifera tam multa <ac> perniciosa terra marique disperserit. negatis haec tam polite tamque subtiliter effici potuisse sine diuina aliqua sollertia; cuius quidem uos maiestatem deducitis usque ad apium formicarumque perfectionem, ut etiam inter deos myrmecides aliquis minutorum opusculorum fabricator fuisse uideatur. negas sine deo posse quicquam: ecce tibi e transuerso lampsacenus strato, qui det isti deo inmunitatem—magni quidem muneris; sed cum sacerdotes deorum uacationem habeant, quanto est aequius habere ipsos deos—: negat  opera deorum se uti ad fabricandum mundum, quaecumque sint docet omnia effecta esse natura, nec ut ille qui asperis et leuibus et hamatis uncinatisque corporibus concreta haec esse dicat interiecto inani: somnia censet haec esse democriti non docentis sed optantis, ipse autem singulas mundi partes persequens quidquid aut sit aut fiat naturalibus fieri aut factum esse docet ponderibus et motibus. ne ille et deum opere magno liberat et me timore. quis enim potest, cum existimet curari se a deo, non et dies et noctes diuinum numen horrere et si quid aduersi acciderit, quod cui non accidit, extimescere ne id iure euenerit? nec stratoni tamen adsentior nec uero tibi; modo hoc modo illud probabilius uidetur. latent ista omnia luculle crassis occultata et circumfusa tenebris, ut nulla acies humani ingenii tanta sit, quae penetrare in caelum, terram intrare possit. corpora nostra non nouimus, qui sint situs partium, quam uim quaeque pars habeat ignoramus; itaque medici ipsi, quorum intererat ea nosse, aperuerunt ut uiderentur, nec eo tamen aiunt empirici notiora esse illa, quia possit fieri ut patefacta et detecta mutentur. sed ecquid nos eodem modo rerum naturas persecare aperire diuidere possumus, ut uideamus terra penitusne defixa sit et quasi radicibus suis haereat an media pendeat. habitari ait xenophanes in luna, eamque esse terram multarum urbium et montium: portenta uidentur; sed tamen nec ille qui dixit iurare posset ita se rem habere, neque  ego non <ita. uos> [enim] etiam dicitis esse e regione nobis, e contraria parte terrae qui aduersis uestigiis stent contra nostra uestigia, quos ἀντίποδας uocatis: cur mihi magis suscensetis qui ista non aspernor quam is qui cum audiunt desipere uos arbitrantur? hicetas syracosius, ut ait theophrastus, caelum solem lunam stellas supera denique omnia stare censet, neque praeter terram rem ullam in mundo moueri; quae cum circum axem se summa celeritate conuertat et torqueat, eadem effici omnia quasi stante terra caelum moueretur. atque hoc etiam platonem in timaeo dicere quidam arbitrantur, sed paulo obscurius. quid tu epicure, loquere: putas solem esse tantulum? "egone? nobis quidem * * tantum". et uos ab illo inridemini et ipsi illum uicissim eluditis. liber igitur a tali inrisione socrates, liber aristo chius qui nihil istorum sciri putat posse. sed redeo ad animum et corpus. satisne tandem ea nota sunt nobis, quae neruorum natura sit quae uenarum? tenemusne quid sit animus ubi sit, denique sitne an ut dicaearcho uisum est ne sit quidem ullus; si est, trisne partes habeat ut platoni placuit, rationis irae cupiditatis, an simplex unusque sit; si simplex, utrum sit ignis an anima an sanguis an ut xenocrates numerus nullo corpore, quod intellegi quale sit uix potest; et quidquid est,  mortale. sit an aeternum, nam utramque in partem multa dicuntur. horum aliquid uestro sapienti certum uidetur, nostro ne quid maxime quidem probabile sit occurrit; ita sunt in plerisque contrariarum rationum paria momenta. sin agis uerecundius et me accusas non quod tuis rationibus non adsentiar sed quod nullis, uincam animum cuique adsentiar deligam—quem potissimum, quem? democritum; semper enim ut scitis studiosus nobilitatis fui. urgebor iam omnium uestrum conuicio: "tune aut inane quicquam putes esse, cum ita conpleta et conferta sint omnia, <ut> et quod mouebitur <corpus> * * corporum cedat et qua quidque cesserit aliud ilico subsequatur, aut atomos ullas, e quibus quidquid efficiatur illarum sit dissimillimum, aut sine aliqua mente rem ullam effici posse praeclaram; et, cum in uno mundo ornatus hic tam sit mirabilis, innumerabilis supra infra dextra sinistra ante post alios dissimiles alios eiusdem modi mundos esse; et ut nos nunc simus ad baulos puteolosque uideamus sic innumerabiles paribus in locis esse isdem nominibus honoribus rebus gestis ingeniis formis aetatibus isdem de rebus disputantes; et, si nunc aut si etiam dormientes aliquid animo uidere uideamur, imagines extrinsecus in animos nostros per corpus inrumpere. tu uero ista ne asciueris neue fueris commenticiis rebus adsensus; nihil sentire est melius quam tam praua sentire." non ergo id agitur ut aliquid adsensu meo comprobem, <sed ut eadem> quae tu  uide ne inpudenter etiam postules non solum adroganter, praesertim cum ista tua mihi ne probabilia quidem uideantur. nec enim diuinationem quam probatis ullam esse arbitror, fatumque illud esse quo omnia contineri dicitis contemno; ne exaedificatum quidem hunc mundum diuino consilio existimo. atque haud scio an ita sit; sed cur rapior in inuidiam? licetne per uos nescire quod nescio, an stoicis ipsis inter se disceptare, cum is non licebit? zenoni et reliquis fere stoicis aether uidetur summus deus, mente praeditus qua omnia regantur; cleanthes, qui quasi maiorum est gentium stoicus, zenonis auditor, solem dominari et rerum potiri putat: ita cogimur dissensione sapientium dominum nostrum ignorare, quippe qui nesciamus soli an aetheri seruiamus. solis autem magnitudinem (ipse enim hic radiatus me intueri uidetur admonens ut crebro faciam mentionem sui) uos ergo huius magnitudinem quasi decempeda permensi refertis; ego me, quasi malis architectis, mensurae uestrae nego credere: dubium est uter nostrum sit, leuiter ut dicam, uerecundior? nec tamen istas quaestiones physicorum exterminandas puto. est enim animorum ingeniorumque naturale quoddam quasi pabulum consideratio contemplatioque naturae: erigimur, altiores fieri uidemur, humana despicimus cogitantesque supera atque caelestia haec nostra ut exigua et minima contemnimus. indagatio ipsa rerum cum maximarum tum etiam occultissimarum habet oblectationem; si uero aliquid occurrit quod ueri simile ui deatur, humanissima conpletur animus uoluptate. quaeret igitur haec et uester sapiens et hic noster, sed uester ut adsentiatur credat adfirmet, noster ut uereatur temere opinari praeclareque agi secum putet si in eius modi rebus ueri simile quod sit inuenerit. 