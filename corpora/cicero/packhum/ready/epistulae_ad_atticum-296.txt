iu non .  mai .   45 <cicero attico sal.> a te heri duas epistulas accepi, alteram pridie datam hilaro, alteram eodem die [a] tabellario, accepique ab aegypta liberto eodem die piliam et atticam plane belle se habere; quae litterae mihi redditae sunt tertio de cum<an>o die. quod mihi bruti litteras, gratum. ad me quoque misit. eam ipsam ad te epistulam misi et ad eam exemplum mearum litterarum.  de fano, si nihil mihi hortorum inuenis, <qui> quidem tibi inueniendi sunt si me tanti facis quanti certe facis, ualde probo rationem tuam de tusculano. quamuis prudens ad cogitandum sis, sicut es, tamen, nisi magnae curae tibi esset ut ego consequerer id quod magno opere uellem, numquam ea res tibi tam belle in mentem uenire potuisset. sed nescio quo pacto celebritatem requiro; itaque hortos mihi conficias necesse est. maxima est in scapulae celebritas, propinquitas praeterea urbis,  ne totum diem in uilla. qua re ante quam discedis, othonem, si romae est, conuenias peruelim. si nihil erit, etsi tu meam stultitiam consuesti ferre, eo tamen progrediar ut stomachere. drusus enim certe uendere uult. si ergo aliud <de>erit, non mea erit culpa [ni]si emero. qua in re ne labar, quaeso, prouide. prouidendi autem una ratio est si quid de scapulanis possumus. et uelim me certiorem facias quam diu in suburbano sis futurus.  apud terentiam <tam> gratia opus est nobis tua quam auctoritate. sed facies ut uidebitur. scio enim si quid mea intersit tibi maiori curae solere esse quam mihi.