in illo autem altero genere largiendi, quod a liberalitate proficiscitur, non uno modo in disparibus causis adfecti esse debemus. alia causa est eius, qui calamitate premitur, et eius, qui res meliores quaerit nullis suis rebus aduersis. propensior benignitas esse debebit in calamitosos, nisi forte erunt digni calamitate. in iis tamen, qui se adiuuari uolent, non ne adfligantur, sed ut altiorem gradum ascendant, restricti omnino esse nullo modo debemus, sed in deligendis idoneis iudicium et diligentiam adhibere. nam praeclare ennius 'bene facta male locata male facta arbitror'. quod autem tributum est bono uiro et grato, in eo cum ex ipso fructus est, tum etiam ex ceteris. temeritate enim remota gratissima est liberalitas, eoque eam studiosius plerique laudant, quod summi cuiusque bonitas commune perfugium est omnium. danda igitur opera est, ut iis beneficiis quam plurimos adficiamus, quorum memoria liberis posterisque prodatur, ut iis ingratis esse non liceat. omnes enim immemorem beneficii oderunt eamque iniuriam in deterrenda liberalitate sibi etiam fieri, eumque, qui faciat communem hostem tenuiorum putant. atque haec benignitas etiam rei publicae est utilis, redimi e seruitute captos, locupletari tenuiores; quod quidem uolgo solitum fieri ab ordine nostro in oratione crassi scriptum copiose uidemus. hanc ergo consuetudinem benignitatis lar gitioni munerum longe antepono; haec est grauium hominum atque magnorum, illa quasi assentatorum populi multitudinis leuitatem uoluptate quasi titillantium. conueniet autem cum in dando munificum esse, tum in exigendo non acerbum in omnique re contrahenda, uendundo emendo, conducendo locando, uicinitatibus et confiniis aequum, facilem, multa multis de suo iure cedentem, a litibus uero, quantum liceat et nescio an paulo plus etiam, quam liceat, abhorrentem. est enim non modo liberale paulum non numquam de suo iure decedere, sed interdum etiam fructuosum. habenda autem ratio est rei familiaris, quam quidem dilabi sinere flagitiosum est, sed ita, ut inliberalitatis auaritiaeque absit suspicio. posse enim liberalitate uti non spoliantem se patrimonio nimirum est pecuniae fructus maximus. recte etiam a theophrasto est laudata hospitalitas. est enim, ut mihi quidem uidetur, ualde decorum patere domos hominum inlustrium hospitibus inlustribus idque etiam rei publicae est ornamento homines externos hoc liberalitatis genere in urbe nostra non egere. est autem etiam uehementer utile iis, qui honeste posse multum uolunt, per hospites apud externos populos ualere opibus et gratia. theophrastus quidem scribit cimonem athenis etiam in suos curiales laciadas hospitalem  fuisse; ita enim instituisse et uilicis imperauisse, ut omnia praeberentur, quicumque laciades in uillam suam deuertisset. 