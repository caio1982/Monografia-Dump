nunc causa perorata res ipsa et periculi magnitudo, c. aquili, cogere uidetur, ut te atque eos qui tibi in consilio sunt obsecret obtesteturque p. quinctius per senectutem ac solitudinem suam nihil aliud nisi ut uestrae naturae bonitatique obsequamini, ut, cum ueritas <cum> hoc faciat, plus huius inopia possit ad misericordiam quam illius opes ad crudelitatem. quo die ad te iudicem uenimus, eodem die illorum minas quas ante horrebamus neglegere coepimus. si causa cum causa contenderet, nos nostram perfacile cuiuis probaturos statuebamus; quod uitae ratio cum ratione uitae decerneret, idcirco nobis etiam magis te iudice opus esse arbitrati sumus. ea res nunc enim in discrimine uersatur, utrum possitne se contra luxuriem ac licentiam rusticana illa atque inculta parsimonia defendere an deformata atque ornamentis omnibus spoliata nuda cupiditati petulantiaeque addicatur. non comparat se tecum gratia p. quinctius,  sex. naeui, non opibus, non facultate contendit; omnis tuas artis quibus tu magnus es tibi concedit; fatetur se non belle dicere, non ad uoluntatem loqui posse, non ab adflicta amicitia transfugere atque ad florentem aliam deuolare, non profusis sumptibus uiuere, non ornare magnifice splendideque conuiuium, non habere domum clausam pudori et sanctimoniae, patentem atque adeo expositam cupiditati et uoluptatibus; contra sibi ait officium, fidem, diligentiam, uitam omnino semper horridam atque aridam cordi fuisse. ista superiora esse ac plurimum posse his moribus sentit. quid ergo est? non usque eo tamen ut in capite fortunisque hominum honestissimorum dominentur ei qui relicta uirorum bonorum disciplina et quaestum et sumptum galloni sequi maluerunt atque etiam, quod in illo non fuit, cum audacia perfidiaque uixerunt. si licet uiuere eum quem sex. naeuius non uolt, si est homini honesto locus in ciuitate inuito naeuio, si fas est respirare p. quinctium contra nutum dicionemque naeui, si, quae pudore ornamenta sibi peperit, ea potest contra petulantiam me defendente obtinere, spes est etiam hunc miserum atque infelicem aliquando tandem posse consistere. sin et poterit naeuius id quod libet, et ei libebit id quod non licet, quid agendum est? qui deus appellandus est? cuius hominis fides imploranda est? qui denique questus, <qui luctus,> qui maeror dignus inueniri in calamitate tanta potest? 