'pater uero,' inquit, 'etiam obesse filio debet.' o uocem duram atque indignam tua probitate, laterensis! pater ut in iudicio capitis, pater ut in dimicatione fortunarum, pater ut apud talis uiros obesse filio debeat? qui si esset turpissimus, si sordidissimus, tamen ipso nomine patrio ualeret apud clementis iudices et misericordis; ualeret, inquam, communi sensu omnium et dulcissima commendatione naturae. sed cum sit cn. plancius is eques romanus, ea primum uetustate equestris nominis ut pater, ut auus, ut maiores eius omnes equites romani fuerint, summum in praefectura florentissima gradum tenuerint et dignitatis et gratiae, deinde ut ipse in legionibus p. crassi imperatoris inter ornatissimos homines, equites romanos, summo splendore fuerit, ut postea princeps inter suos plurimarum rerum sanctissimus et iustissimus iudex, maximarum societatum auctor, plurimarum magister: si non modo in eo nihil  umquam reprehensum sed laudata sunt omnia, tamen is oberit honestissimo filio pater qui uel minus honestum et alienum tueri uel auctoritate sua uel gratia possit?  'asperius,' inquit, 'locutus est aliquid aliquando.' immo fortasse liberius. 'at id ipsum,' inquit, 'non est ferendum.' ergo ei ferendi sunt qui hoc queruntur, libertatem equitis romani se ferre non posse? ubinam ille mos, ubi illa aequitas iuris, ubi illa antiqua libertas quae malis oppressa ciuilibus extollere iam caput et aliquando recreata se erigere debebat? equitum ego romanorum in homines nobilissimos maledicta, publicanorum in q. scaeuolam, uirum omnibus ingenio, iustitia, integritate praestantem, aspere et ferociter et libere dicta commemorem? consuli p. nasicae praeco granius medio in foro, cum ille edicto iustitio domum decedens rogasset granium quid tristis esset; an quod reiectae auctiones essent: 'immo uero,' inquit, 'quod legationes.' idem tribuno pl. potentissimo homini, m. druso, et multa in re publica molienti, cum ille eum salutasset <et>, ut fit, dixisset: 'quid agis, grani?' respondit: 'immo uero tu, druse, quid agis?' ille l. crassi, ille m. antoni uoluntatem asperioribus facetiis saepe perstrinxit impune: nunc usque eo est oppressa nostra adrogantia ciuitas ut, quae fuit olim praeconi in ridendo, nunc equiti romano in plorando non sit concessa libertas. quae enim umquam plancio uox fuit contumeliae potius quam doloris? quid est autem umquam questus nisi cum a sociis et a se  iniuriam propulsaret? cum senatus impediretur quo minus, id quod hostibus semper erat tributum, responsum equitibus romanis redderetur, omnibus illa iniuria dolori fuit publicanis, sed eum ipsum dolorem hic tulit paulo apertius. communis ille sensus in aliis fortasse latuit; hic, quod cum ceteris animo sentiebat, id magis quam ceteri et uoltu promptum habuit et lingua. quamquam, iudices,—agnosco enim ex me—permulta in plancium quae ab eo numquam dicta sunt conferuntur. ego quia dico aliquid aliquando non studio adductus, sed aut contentione dicendi aut lacessitus, et quia, ut fit in multis, exit aliquando aliquid si non perfacetum, at tamen fortasse non rusticum, quod quisque dixit, me id dixisse dicunt. ego autem, si quid est quod mihi scitum esse uideatur et homine ingenuo dignum atque docto, non aspernor, stomachor cum aliorum non me digna in me conferuntur. nam quod primus sciuit legem de publicanis tum cum uir amplissimus consul id illi ordini per populum dedit quod per senatum, si licuisset, dedisset, si in eo crimen est quia suffragium tulit, quis non tulit publicanus? si quia primus sciuit, utrum id sortis esse uis, an eius qui illam legem ferebat? si sortis, nullum crimen est in casu; si consulis, <statuis> etiam hunc a summo uiro principem esse ordinis iudicatum. 