dolorem uero sapiens extimescet? is enim huic maxime sententiae repugnat. nam contra mortem nostram atque nostrorum contraque aegritudinem et reliquas animi perturbationes satis esse uidemur superiorum dierum disputationibus armati et parati; dolor esse uidetur acerrumus uirtutis aduersarius; is ardentis faces intentat, is fortitudinem, magnitudinem animi, patientiam se debilitaturum minatur. huic igitur succumbet uirtus, huic beata sapientis et constantis uiri uita cedet? quam turpe, o dii boni! pueri spartiatae non ingemescunt uerberum dolore laniati. adulescentium greges lacedaemone uidimus ipsi incredibili contentione certantis pugnis calcibus unguibus morsu denique, cum exanimarentur prius quam uictos se faterentur. quae barbaria india uastior aut agrestior? in ea tamen gente primum ei, qui sapientes habentur, nudi aetatem agunt et caucasi niues hiemalemque uim perferunt sine dolore, cumque ad flammam se adplicauerunt, sine gemitu aduruntur. mulieres uero in india, cum est cuius earum uir mortuus, in certamen iudiciumque ueniunt, quam plurumum ille dilexerit—  plures enim singulis solent esse nuptae—; quae est uictrix, ea laeta prosequentibus suis una cum uiro in rogum imponitur, illa uicta maesta discedit. numquam naturam mos uinceret; est enim ea semper inuicta; sed nos umbris deliciis otio languore desidia animum infecimus, opinionibus maloque more delenitum molliuimus. aegyptiorum morem quis ignorat? quorum inbutae mentes prauitatis erroribus quamuis carnificinam prius subierint quam ibim aut aspidem aut faelem aut canem aut corcodillum uiolent, quorum etiamsi inprudentes quippiam fecerint, poenam nullam recusent. de hominibus loquor; quid? bestiae non frigus, non famem, non montiuagos atque siluestris cursus lustrationesque patiuntur? non pro suo partu ita propugnant, ut uulnera excipiant, nullos impetus nullos ictus reformident? omitto, quae perferant quaeque patiantur ambitiosi honoris causa, laudis studiosi gloriae gratia, amore incensi cupiditatis. plena uita exemplorum est. 