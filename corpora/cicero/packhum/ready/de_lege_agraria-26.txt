et quoniam qua de causa et quorum causa ille hoc promulgarit ostendi, doceat ipse nunc ego quem possessorem defendam, cum agrariae legi resisto. siluam scantiam uendis; populus romanus possidet; defendo. campanum agrum diuidis; uos estis in possessione; non cedo. deinde italiae, siciliae ceterarumque prouinciarum possessiones uenalis ac proscriptas hac lege uideo; uestra sunt praedia, uestrae possessiones; resistam atque repugnabo neque patiar a quoquam populum romanum de suis possessionibus me consule demoueri, praesertim, quirites, cum uobis nihil quaeratur. hoc enim uos <in> errore uersari diutius non oportet. num quis uestrum ad uim, ad facinus, ad caedem accommodatus est? nemo. atqui ei generi hominum, mihi credite, campanus ager et praeclara illa capua seruatur; exercitus contra uos, contra libertatem uestram, contra cn. pompeium constituitur; contra hanc urbem capua, contra uos manus hominum audacissimorum, contra cn. pompeium  x  duces comparantur. ueniant et coram, quoniam me in uestram contionem uobis flagitantibus euocauerunt, disserant. 