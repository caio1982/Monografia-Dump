factus es tribunus plebis—quid enim te de hispaniensibus flagitiis tuis sordidissimisque furtis interrogem? quaero abs te primum uniuerse quod genus improbitatis et sceleris in eo magistratu praetermiseris? ac tibi iam inde praescribo ne tuas sordis cum clarissimorum uirorum splendore permisceas. ego te quaecumque rogabo de te ipso rogabo, neque te ex amplissimi uiri dignitate, sed ex tuis tenebris extraham; omniaque mea tela sic in te conicientur ut nemo per tuum latus, quod soles dicere, saucietur; in tuis pul monibus ac uisceribus haerebunt. et quoniam omnium rerum magnarum ab dis immortalibus principia ducuntur, uolo ut mihi respondeas tu, qui te pythagoreum soles dicere et hominis doctissimi nomen tuis immanibus et barbaris moribus praetendere, quae te tanta prauitas mentis tenuerit, qui tantus furor ut, cum inaudita ac nefaria sacra susceperis, cum inferorum animas elicere, cum puerorum extis deos manis mactare soleas, auspicia quibus haec urbs condita est, quibus omnis res publica atque imperium tenetur, contempseris, initioque tribunatus tui senatui denuntiaris tuis actionibus augurum responsa atque eius conlegi adrogantiam impedimento non futura? secundum ea quaero seruarisne in eo fidem? num quando tibi moram attulerit quo minus concilium aduocares legemque ferres, quod eo die scires de caelo esse seruatum? et quoniam hic locus est unus quem tibi cum caesare communem esse dicas, seiungam te ab illo, non solum rei publicae causa uerum etiam caesaris, ne qua ex tua summa indignitate labes illius dignitati adspersa uideatur. primum quaero num tu senatui causam tuam permittas, quod facit caesar? deinde, quae sit auctoritas eius qui se alterius facto, non suo defendat? deinde,— erumpet enim aliquando ex me uera uox et dicam sine cunctatione quod sentio,—si iam uiolentior aliqua in re c. caesar fuisset, si eum magnitudo contentionis, studium gloriae, praestans animus, excellens nobilitas aliquo impulisset, quod in illo uiro et tum ferendum esset et maximis rebus quas postea gessit oblitterandum, id tu tibi, furcifer, sumes, et uatini latronis ac sacrilegi uox audietur hoc postulantis, ut idem sibi concedatur quod caesari? sic enim ex te quaero. tribunus plebis fuisti,—seiunge te a consule: conlegas habuisti uiros fortis nouem. ex iis tres erant quos  tu cotidie sciebas seruare de caelo, quos inridebas, quos priuatos esse dicebas; de quibus duos praetextatos sedentis uides,—te aediliciam praetextam togam, quam frustra confeceras, uendidisse!—tertium scis ex illo obsesso atque adflicto tribunatu consularem auctoritatem hominem esse adulescentem consecutum. reliqui sex fuerunt, e quibus partim plane tecum sentiebant, partim medium quendam cursum tenebant: omnes habuerunt leges promulgatas, in iis multas meus necessarius, etiam de mea sententia, c. cosconius, iudex noster, quem tu dirumperis cum aedilicium uides. uolo uti mihi respondeas num quis ex toto conlegio legem sit ausus ferre praeter unum te? quae tanta in te fuerit audacia, quae tanta uis ut, quod nouem tui conlegae sibi timendum esse duxerint, id unus tu emersus e caeno, omnium facile omnibus rebus infimus contemnendum, despiciendum, inridendum putares? num quem post urbem conditam scias tribunum plebis egisse cum plebe, cum constaret seruatum esse de caelo. simul etiam illud uolo uti respondeas, cum te tribuno plebis esset etiam tum in re publica lex aelia et fufia, quae leges saepe numero tribunicios furores debilitarunt et represserunt, quas contra praeter te nemo umquam est facere conatus,—quae quidem leges anno post, sedentibus in templo duobus non consulibus sed proditoribus huius ciuitatis ac pestibus, una cum auspiciis, cum intercessionibus, cum omni iure publico conflagrauerunt: ecquando dubitaris contra eas leges cum plebe agere et concilium conuocare? num quem ex omnibus tribunis plebis, quicumque seditiosi fuerunt, tam audacem  audieris fuisse ut umquam contra legem aeliam aut fufiam concilium aduocaret? 