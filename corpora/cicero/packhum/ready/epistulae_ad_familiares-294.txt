cicero bruto s. alia epistula communiter commendaui tibi legatos arpinatium ut potui diligentissime; hac separatim q. fufidium, quocum mihi omnes necessitudines sunt, diligentius commendo, non ut aliquid de illa commendatione deminuam sed ut hanc addam. nam et priuignus est m. caesi, mei maxime et familiaris et necessari, et fuit in cilicia mecum tribunus militum; quo in munere ita se tractauit ut accepisse ab eo beneficium uiderer, non dedisse. est praeterea, quod apud te  ualet plurimum, a nostris studiis non abhorrens. qua re uelim eum quam liberalissime complectare operamque des ut in ea legatione quam suscepit contra suum commodum secutus auctoritatem meam quam maxime eius excellat industria. uult enim, id quod optimo cuique natura tributum est, quam maximam laudem cum a nobis, qui eum impulimus, tum a municipio consequi. quod ei continget si hac mea commendatione tuum erga se studium erit consecutus.