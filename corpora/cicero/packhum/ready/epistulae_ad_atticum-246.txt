xvii Kal .  Quint .   47   ( § 3) <CICERO ATTICO SAL.> Ego cum Sallustio Ciceronem ad Caesarem mittere cogitabam; Tulliam autem non videbam esse causam cur diutius mecum tanto in communi maerore retinerem. itaque matri eam, cum primum per ipsam liceret, e<r>am remissurus. †pro ea quem ad modum consolandis scripsisti† putato ea me scripsisse quae tu ipse intellegis responderi potuisse.  Quod Oppium tecum scribis locutum, non abhorret a mea suspicione eius oratio. sed non dubito quin istis persuaderi nullo modo possit ea quae faciant mihi probari posse, quoquo modo loquar. ego tamen utar moderatione qua potero; quam- quam quid mea intersit ut eorum odium subeam non intellego.  Te iusta causa impediri quo minus ad nos venias video, idque mihi valde molestum est. illum ab Alexandria discessisse nemo nuntiat constatque ne profectum quidem illim quemquam post Id. Mart. nec post Id. Dec. ab illo datas ullas litteras. ex quo intellegis illud de litteris a. d.  v  Id. Febr. datis, quod inane esset  etiam si verum esset, non verum esse. L. Terentium discessisse ex Africa scimus Paestumque venisse. quid is adferat aut quo modo exierit aut quid in Africa fiat scire velim. dicitur enim per Nasidium emissus esse. id quale sit velim, si inveneris, ad me scribas. de HS  x , ut scribis, faciam. vale.  xvii [ i ] Kal. Quint.