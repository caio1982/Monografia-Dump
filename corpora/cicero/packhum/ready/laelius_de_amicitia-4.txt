 fannius.  istuc quidem, laeli, ita necesse est. sed quoniam amicitiae mentionem fecisti et sumus otiosi, pergratum mihi feceris, spero item scaeuolae, si, quem ad modum soles de ceteris rebus, quom ex te quaeruntur, sic de amicitia disputaris quid sentias, qualem existumes, quae praecepta des.   scaeuola.  mihi uero erit gratum; atque id ipsum cum tecum agere conarer, fannius anteuortit. quam ob rem utrique nostrum gratum admodum feceris.   laelius.  ego uero non grauarer, si mihi ipse confiderem; nam et praeclara res est et sumus, ut dixit fannius, otiosi. sed quis ego sum? aut quae est in me facultas? doctorum est ista consuetudo, eaque graecorum, ut iis ponatur, de quo disputent quamuis subito; magnum opus est egetque exercitatione non parua. quam ob rem, quae disputari de amicitia possunt, ab eis censeo petatis, qui ista profitentur; ego uos hortari tantum possum, ut amicitiam omnibus rebus humanis anteponatis; nihil est enim tam naturae aptum, tam conueniens ad res uel secundas uel aduersas. sed hoc primum sentio, nisi in bonis amicitiam esse non posse; neque id ad uiuum reseco, ut illi, qui haec subtilius disserunt, fortasse uere, sed ad communem utilitatem parum; negant enim quemquam esse uirum bonum nisi sapientem. sit ita sane; sed eam sapientiam interpretantur, quam adhuc mortalis nemo est consecutus, nos autem ea, quae sunt in usu uitaque communi, non ea, quae finguntur aut optantur, spectare debemus. numquam ego dicam c. fabricium, m'. curium, ti. coruncanium, quos sapientes nostri maiores iudicabant, ad istorum normam fuisse sapientes. quare sibi habeant sapientiae nomen et inuidiosum et obscurum, concedant, ut uiri boni fuerint. ne id quidem facient, negabunt id nisi sapienti posse concedi. agamus igitur pingui, ut aiunt, minerua. qui  ita se gerunt, ita uiuunt, ut eorum probetur fides, integritas, aequitas, liberalitas, nec sit in eis ulla cupiditas, libido, audacia, sintque magna constantia, ut ii fuerunt, modo quos nominaui, hos uiros bonos, ut habiti sunt, sic etiam appellandos putemus, quia sequantur, quantum homines possunt, naturam optimam bene uiuendi ducem. sic enim mihi perspicere uideor, ita natos esse nos, ut inter omnes esset societas quaedam, maior autem, ut quisque proxume accederet. itaque ciues potiores quam peregrini, propinqui quam alieni; cum his enim amicitiam natura ipsa peperit; sed ea non satis habet firmitatis. namque hoc praestat amicitia propinquitati, quod ex propinquitate beniuolentia tolli potest, ex amicitia non potest; sublata enim beniuolentia amicitiae nomen tollitur, propinquitatis manet. quanta autem uis amicitiae sit, ex hoc intellegi maxime potest, quod ex infinita societate generis humani, quam conciliauit ipsa natura, ita contracta res est et adducta in angustum, ut omnis caritas aut inter duos aut inter paucos iungeretur. 