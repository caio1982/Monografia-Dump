simplex autem conclusio reprehenditur, si hoc, quod sequitur, non uideatur necessario cum eo, quod antecessit, cohaerere. nam hoc quidem: 'si spiritum ducit, uiuit', 'si dies est, lucet' eiusmodi est, ut cum priore necessario posterius cohaerere uideatur. hoc autem: 'si mater est, diligit', 'si aliquando peccauit, numquam corrigetur' sic conueniet reprehendi, ut demonstretur non necessario cum priore posterius cohaerere. hoc genus et cetera necessaria et omnino omnis argumentatio et eius reprehensio maiorem quandam uim continet et latius patet, quam hic exponitur; sed eius artificii cognitio eiusmodi est, ut non ad huius artis partem aliquam adiungi possit, sed ipsa separatim  longi temporis et magnae atque arduae cognitionis indigeat. quare illa nobis alio tempore atque ad aliud institutum, si facultas erit, explicabuntur; nunc his praeceptionibus rhetorum ad usum oratorium contentos nos esse oportebit. cum igitur ex iis, quae sumentur, aliquid non concedetur, sic infirmabitur.  cum autem his concessis conplexio ex his non conficitur, haec erunt consideranda: num aliud conficiatur, aliud dicatur, hoc modo: si, cum aliquis dicat se profectum esse ad exercitum, contra eum quis uelit hac uti argumentatione: 'si uenisses ad exercitum, a tribunis militaribus uisus esses; non es autem ab his uisus: non es igitur ad exercitum profectus.' hic cum concesseris propositionem et assumptionem, conplexio est infirmanda. aliud enim, quam cogebatur, inlatum est. ac nunc quidem, quo facilius res cognosceretur, perspicuo et grandi uitio praeditum posuimus exemplum; sed saepe obscurius positum uitium pro uero probatur, cum aut parum memineris, quid concesseris, aut ambiguum aliquid pro certo concesseris. ambiguum si concesseris ex ea parte, quam ipse intellexeris, [eam partem] aduersarius ad aliam partem per conplexionem uelit accommodare, demonstrare oportebit non ex eo, quod ipse concesseris, sed ex eo, quod ille sumpserit, confici conplexionem, ad hunc modum: 'si indigetis pecuniae, pecuniam non habetis; si pecuniam non habetis, pauperes estis: indigetis autem pecuniae; mercaturae enim, ni ita esset, operam non daretis: pauperes igitur estis.' hoc sic reprehenditur: 'cum dicebas: si  indigetis pecuniae, pecuniam non habetis, hoc intellegebam: si propter inopiam in egestate estis, pecuniam non habetis, et idcirco concedebam; cum autem hoc sumebas: indigetis autem pecuniae, illud accipiebam: uultis autem pecuniae plus habere. ex quibus concessionibus non conficitur hoc: pauperes igitur estis; conficeretur autem, si tibi primo quoque hoc concessissem, qui pecuniam maiorem uellet habere, eum pecuniam non habere.' saepe autem oblitum putant, quid concesseris, et idcirco id, quod non conficitur, quasi conficiatur, in conclusionem infertur, hoc modo: 'si ad illum hereditas ueniebat, ueri simile est ab illo necatum.' deinde hoc adprobant plurimis uerbis. post adsumunt: 'ad illum autem hereditas ueniebat.' deinde infertur: 'ille igitur occidit'; id quod ex iis, quae sumpserant, non conficitur. quare obseruare diligenter oportet, et quid sumatur et quid ex his conficiatur. 