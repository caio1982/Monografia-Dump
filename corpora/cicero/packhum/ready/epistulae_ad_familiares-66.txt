u id .  quint .   45  naronae uatinius imp. ciceroni suo s. s. u. b. e. e. u.  si tuam consuetudinem in patrociniis tuendis seruas, p. uatinius cliens aduenit qui pro se causam dicier uult. non, puto, repudiabis in honore quem in periculo recepisti. ego autem quem potius adoptem aut inuocem quam illum quo defendente uincere didici? an uerear ne, qui potentissimorum hominum conspirationem neglexerit pro mea salute, is pro honore meo pusillorum ac maleuolorum obtrectationes et inuidias non prosternat atque obterat?  qua re, si me, sicut soles, amas, suscipe meme totum atque  hoc, quicquid est, oneris ac muneris pro mea dignitate tibi tuendum ac sustinendum puta. scis meam fortunam nescio quo modo facile obtrectatores inuenire, non meo quidem mehercules merito; sed quanti id refert, si tamen fato nescio quo accidit? si qui forte fuerit qui nostrae dignitati obesse uelit, peto a te ut tuam consuetudinem et liberalitatem in me absente defendendo mihi praestes. litteras ad senatum de rebus nostris gestis, quo exemplo miseram, infra tibi perscripsi.  dicitur mihi tuus seruus anagnostes fugitiuus cum uardaeis esse. de quo tu mihi nihil mandasti, ego tamen terra marique ut conquireretur praemandaui et profecto tibi illum reperiam, nisi si in dalmatiam aufugerit; et inde tamen aliquando eruam. tu nos fac ames.  uale. Â a. d. u id. quint. ex castris narona.