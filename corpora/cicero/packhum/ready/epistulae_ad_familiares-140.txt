kal .  sext .   51 caelius ciceroni s. inuideo tibi. tam multa cottidie quae mirer<is> istoc perferuntur. primum illud, absolutum messallam, deinde eundem condemnatum; c. marcellum consulem factum, m. calidium ab repulsa postulatum a galli<i>s duobus, p. dolabellam xu uirum factum. hoc tibi non inuideo, caruisse te pulcherrimo spectaculo et lentuli cruris repulsi uultum non uidisse. at qua spe, quam certa opinione descenderat, quam ipso diffidente dolabella! et hercules, nisi †nostrisque† acutius uidissent, paene concedente aduersario superasset.  illud te non arbitror miratum, seruaeum, designatum tribunum pl., condemnatum; cuius <in> locum c. curio petiit. sane quam incutit multis qui eum facilitatemque eius non norunt magnum metum. sed, ut spero et uolo et ut se fert ipse, bonos et senatum malet; totus, ut nunc est, hoc scaturit. huius autem uoluntatis initium et causa est quod eum non mediocriter caesar, qui solet infimorum hominum amicitiam sibi qualibet impensa adiungere, ualde contempsit.  qua in re mihi uidetur illud perquam uenuste cecidisse, quod ab reliquis quoque usque eo est animaduersum ut curio, qui nihil consilio facit, ratione et insidiis usus uideretur in euitandis iis consiliis qui se intenderant aduersarios in eius tribunatum, †laelios† et antonios et id genus ualentis dico.  has ego tibi litteras eo maiore misi interuallo quod comitiorum dilationes occupatiorem me habebant et <ex>spectare in dies exitum cogebant, ut confectis omnibus te facerem certiorem. ad kal. sext. usque exspectaui. praetoriis morae quaedam inciderunt. mea porro comitia quem euentum sint habitura nescio; opinionem quidem, quod ad hirrum attinet, incredibilem aedilium pl. comitiis nacta sunt. nam m. coelium uinicianum mentio illa fatua, quam de<ri>seramus olim, et promulgatio de dictatore subito deiecit et deiectum magno clamore insecuta est. inde hirrum cuncti <i>am non faciendum flagitare. spero te celeriter et de nobis quod sperasti et de illo quod uix sperare ausus es auditurum.  de re publica iam noui quicquam exspectare desieramus; sed cum senatus habitus esset ad apollinis a. d. xi kal. sext. et referretur de stipendio cn. pompei, mentio facta est de legione ea quam expensam tulit c. caesari pompeius, quo numero esset, quoad pateretur eam pompeius esse in gallia. coactus est dicere pompeius se legionem abducturum, sed non statim sub mentionem et conuicium obtrectatorum. inde interrogatus de successione c. caesaris; de qua, hoc est de prouinciis, placitum est ut quam primum ad urbem reuerteretur cn. pompeius, ut coram eo de successione  prouinciarum ageretur. nam ariminum ad exercitum pompeius erat iturus et statim iit. puto id. sext. de ea re actum iri. profecto aut transigetur aliquid aut turpiter intercedetur; nam in disputando coiecit illam uocem cn. pompeius, omnis oportere senatui dicto audientis esse. ego tamen sic nihil exspecto quo modo paulum, consulem designatum, primum sententiam dicentem.  saepius te admoneo de syngrapha sittiana (cupio enim te intellegere eam rem ad me ualde pertinere); item de pantheris, ut cibyratas accersas curesque ut mi uehantur; praeterea (nuntiatum nobis et pro certo iam habetur regem alexandrinum mortuum) quid mihi suadeas, quo modo regnum illud se habeat, quis procuret, diligenter mihi perscribas.  kal. sext.