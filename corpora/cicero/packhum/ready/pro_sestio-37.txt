non sum tam ignarus, iudices, causarum, non tam insolens in dicendo, ut omni ex genere orationem aucuper et omnis undique flosculos carpam atque delibem. scio quid grauitas uestra, quid haec aduocatio, quid ille conuentus, quid dignitas p. sesti, quid periculi magnitudo, quid aetas, quid honos meus postulet. sed mihi sumpsi hoc loco doctrinam quandam iuuentuti, qui essent optimates. in ea explicanda demonstrandum est non esse popularis omnis eos qui putentur. id facillime consequar, si uniuersi populi iudicium uerum et incorruptum et si intimos sensus ciuitatis expressero.  quid fuit illud quod, recenti nuntio de illo senatus consulto quod factum est in templo uirtutis ad ludos scaenamque perlato, consessu maximo summus artifex et me hercule semper partium in re publica tam quam in scaena optimarum, flens et recenti laetitia et mixto dolore ac desiderio mei, egit apud populum romanum multo grauioribus uerbis meam causam quam egomet de me agere potuissem? summi enim poetae ingenium non solum arte sua, sed etiam dolore exprimebat. qua enim <ui>: quí rem publicám certo animo adiúuerit, státuerit, steterít cum achiuis— uobiscum me stetisse dicebat, uestros ordines demonstrabat!  reuocabatur ab uniuersis— ré dubia haút dubitarit uítam offerre néc capiti pepércerit. haec quantis ab illo clamoribus agebantur! cum iam omisso gestu uerbis poetae et studio actoris et exspectationi nostrae plauderetur: súmmum amicum súmmo in bello— nam illud ipse actor adiungebat amico animo et fortasse homines propter aliquod desiderium adprobabant: súmmo ingenio praéditum. 