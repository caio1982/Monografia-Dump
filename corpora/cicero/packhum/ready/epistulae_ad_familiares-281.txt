c .  u id .  iun .   43 <cicero cornificio s.> itane? praeter litigatores nemo ad te meas litteras? multae istae quidem; tu enim perfecisti ut nemo sine litteris meis tibi se commendatum putaret. sed quis umquam tuorum mihi dixit esse cui darem quin dederim? aut quid mi iucundius quam, cum coram tecum loqui non possim, aut scribere ad te aut tuas legere litteras? illud magis mihi solet esse molestum, tantis me impediri occupationibus ut ad te scribendi meo arbitratu facultas nulla detur. non enim te epistulis sed uoluminibus lacesserem; quibus quidem me a te prouocari oportebat. quamuis enim occupatus sis, oti tamen plus habes; aut si ne tu quidem uacas, noli impudens esse nec mihi molestiam exhibere et a me litteras crebriores, cum tu mihi raro mittas, flagitare. nam cum antea distinebar maximis occupationibus propterea quod omnibus curis mihi tuendam <rem publicam> putabam, tum hoc tempore multo distineor uehementius. ut enim grauius aegrotant ii qui, cum leuati morbo uidentur, in eum de integro inciderunt, sic uehementius nos laboramus, qui profligato bello ac paene sublato renouatum bellum gerere conamur.  sed haec hactenus. tu tibi, mi cornifici, fac ut persuadeas non esse me tam imbecillo animo, ne dicam inhumano, ut a te uinci possim aut officiis aut amore. non dubitabam equidem, uerum tamen multo mihi notiorem amorem tuum efficit c<h>aerippus. o hominem semper illum quidem mihi  aptum, nunc uero etiam suauem! uultus mehercule tuos mihi expressit omnis, non solum animum ac uerba pertulit. itaque noli uereri ne tibi suscensuerim quod eodem exemplo ad me quo ad ceteros. requisiui equidem proprias ad me unum litteras, sed neque uehementer et amanter.  de sumptu quem te in rem militarem facere et fecisse dicis nihil sane possum tibi opitulari, propterea quod et orbus senatus consulibus amissis et incredibiles angustiae pecuniae publicae; quae conquiritur undique, ut optime meritis militibus promissa soluantur. quod quidem fieri sine tributo posse non arbitror.  de attio dionysio nihil puto esse, quoniam mihi nihil dixit tratorius. de p. luccio nihil tibi concedo quo studiosior eius sis quam ego sum; est enim nobis necessarius. sed a magistris cum contenderem de proferendo die, probarunt mihi sese quo minus id facerent et compromisso et iure iurando impediri. qua re ueniendum arbitror luccio. quamquam, si meis litteris obtemperauit, cum tu haec leges illum romae esse oportebit.  ceteris de rebus maximeque de pecunia, cum pansae mortem ignorares, scripsisti quae per nos ab eo consequi te posse arbitrarere. quae te non fefellissent si uiueret; nam te diligebat. post mortem autem eius quid fieri posset non uidebamus.  de uenuleio, latino, horatio ualde laudo. illud non nimium probo, quod scribis, quo illi animo aequiore ferrent, te tuis etiam legatis lictores ademisse (honore enim cum ignominia dignis non erant comparandi), eosque, ex senatus consulto si non decedunt, cogendos ut decedant existimo.   haec fere ad eas litteras quas eodem exemplo binas accepi. de reliquo uelim tibi persuadeas non esse mihi meam dignitatem tua cariorem.