quare aliud aliquod, torquate, hominis summum bonum reperiendum est, uoluptatem bestiis concedamus, quibus uos de summo bono testibus uti soletis. quid, si etiam bestiae multa faciunt duce sua quaeque natura partim indulgenter uel cum labore, ut in gignendo, in educando, perfacile <ut> appareat aliud quiddam iis propositum, non uoluptatem? partim cursu et peragratione laetantur, congregatione aliae coetum quodam modo ciuitatis imitantur; uidemus in quodam uolucrium genere non nulla indicia pietatis, cognitionem, memoriam, in multis etiam desideria uidemus. ergo in bestiis erunt secreta e uoluptate humanarum quaedam simulacra uirtutum, in ipsis hominibus uirtus nisi uoluptatis causa nulla erit? et homini, qui ceteris animantibus plurimum praestat, praecipue a natura nihil datum esse dicemus?  nos uero, siquidem in uoluptate sunt omnia, longe multumque superamur a bestiis, quibus ipsa terra fundit ex sese pastus uarios atque abundantes nihil laborantibus, nobis autem aut uix aut ne uix quidem suppetunt multo labore quaerentibus. nec tamen ullo modo summum pecudis bonum et hominis idem mihi uideri potest. quid enim tanto opus est instrumento in opti mis artibus comparandis? quid tanto concursu honestissimorum studiorum, tanto uirtutum comitatu, si ea nullam ad aliam rem nisi ad uoluptatem conquiruntur? ut, si xerxes, cum tantis classibus tantisque equestribus et pedestribus copiis hellesponto iuncto athone perfosso mari ambulauisset terra nauigauisset, si, cum tanto impetu in graeciam uenisset, causam quis ex eo quaereret tantarum copiarum tantique belli, mel se auferre ex hymetto uoluisse diceret, certe sine causa uideretur tanta conatus, sic nos sapientem plurimis et grauissimis artibus atque uirtutibus instructum et ornatum non, ut illum, maria pedibus peragrantem, classibus montes, sed omne caelum totamque cum uniuerso mari terram mente complexum uoluptatem petere si dicemus, mellis causa dicemus tanta molitum. ad altiora quaedam et magnificentiora, mihi crede, torquate, nati sumus, nec id ex animi solum partibus, in quibus inest memoria rerum innumerabilium, in te quidem infinita, inest coniectura consequentium non multum a diuinatione differens, inest moderator cupiditatis pudor, inest ad humanam societatem iustitiae fida custodia, inest in perpetiendis laboribus adeundisque periculis firma et stabilis doloris mortisque contemptioâ€”ergo haec in animis, tu autem etiam membra ipsa sensusque considera, qui tibi, ut reliquae corporis partes, non comites solum uirtutum, sed ministri etiam uidebuntur. quid? si in ipso corpore multa uoluptati praeponenda sunt, ut uires, ualitudo, uelocitas, pulchritudo, quid tandem in animis censes? in quibus doctissimi illi ueteres inesse quiddam caeleste et diuinum putauerunt. 