febr .  uel mart .   50(?)  laodiceae m. cicero s. d. uolumnio quod sine praenomine familiariter, ut debebas, ad me epistulam misisti, primum addubitaui num a uolumnio senatore esset, quocum mihi est magnus usus; deinde εὐτραπελία litterarum fecit ut intellegerem tuas esse. quibus in litteris omnia mihi periucunda fuerunt praeter illud, quod parum diligenter possessio salinarum mearum a te procuratore defenditur. ais enim, ut ego discesserim, omnia omnium dicta, in his etiam sestiana, in me conferri. quid? tu id pateris? nonne defendis, non resistis?  equidem sperabam ita notata me reliquisse genera dictorum meorum ut cognosci sua sponte possent. sed quoniam tanta faex est in urbe ut nihil tam sit ἀκύθηρον quod non alicui uenustum esse uideatur, pugna, si me amas, nisi acuta ἀμφιβολία, nisi elegans ὑπερβολή, nisi παράγραμμα bellum, nisi ridiculum παρὰ προσδοκίαν, nisi cetera quae sunt a me in secundo libro de oratore per antoni personam disputata de ridiculis ἔντεχνα et arguta apparebunt, ut sacramento contendas mea non esse.  nam de iudiciis quod quereris, multo laboro minus. trahantur per me pedibus omnes rei; sit uel selius tam eloquens ut possit probare se liberum, non laboro. urbanitatis possessionem, amabo, quibusuis interdictis defendamus; in qua te unum metuo, contemno ceteros. derideri te putas? nunc demum intellego te sapere.  sed mehercules extra iocum ualde mihi tuae litterae  facetae elegantesque uisae sunt. illa, quamuis ridicula essent, sicut erant, mihi tamen risum non mouerunt. cupio enim nostrum illum amicum in tribunatu quam plurimum habere grauitatis; id cum ipsius causa (est mihi, ut scis, in amoribus) tum mehercule etiam rei publicae, quam quidem, quamuis in me ingrata sit, amare non desinam.  tu, mi uolumni, quoniam et instituisti et mihi uides esse gratum, scribe ad me quam saepissime de rebus urbanis, de re publica. iucundus est mihi sermo litterarum tuarum. praeterea dolabellam, quem ego perspicio et iudico cupidissimum esse atque amantissimum mei, cohortare et confirma et redde plane meum; non mehercule quo quicquam desit, sed, quia ualde cupio, non uideor nimium laborare.