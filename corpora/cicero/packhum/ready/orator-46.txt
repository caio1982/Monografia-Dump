solet autem quaeri totone in ambitu uerborum numeri tenendi sint an in primis partibus atque in extremis; plerique enim censent cadere tantum numerose oportere terminarique sententiam. est autem ut id maxume deceat, non ut solum; ponendus est enim ille ambitus, non abiciundus. quare cum aures extremum semper exspectent in eoque adquiescant, id uacare numero non oportet, sed ad hunc exitum iam a principio ferri debet uerborum illa comprehensio et tota a capite ita fluere, ut ad extremum ueniens ipsa consistat. id autem bona disciplina exercitatis, qui et  multa scripserint et quaecumque etiam sine scripto dicerent similia scriptorum effecerint, non erit difficillimum. ante enim circumscribitur mente sententia confestimque uerba concurrunt, quae mens eadem, qua nihil est celerius, statim dimittit, ut suo quodque loco respondeat; quorum discriptus ordo alias alia terminatione concluditur. atque omnia illa et prima et media uerba spectare debent ad ultimum. interdum enim cursus est in oratione incitatior, interdum moderata ingressio, ut iam a principio uidendum sit quemadmodum uelis uenire ad extremum. nec in numeris magis quam in reliquis ornamentis orationis, eadem cum faciamus quae poetae, effugimus tamen in oratione poematis similitudinem. est enim in utroque et materia et tractatio: materia in uerbis, tractatio in collocatione uerborum. ternae autem sunt utriusque partes, uerborum: tralatum, nouum, priscum —nam de propriis nihil hoc loco dicimus—collocationis autem eae quas diximus: compositio, concinnitas, numerus. sed in utroque frequentiores sunt, in altero liberiores poetae; nam et transferunt uerba cum crebrius tum etiam audacius et priscis lubentius utuntur et liberius nouis. quod idem <non> fit in numeris, in quibus quasi necessitati parere coguntur. sed tamen haec nec nimis esse diuersa neque nullo modo coniuncta intellegi licet. ita fit ut non item in oratione ut in uersu numerus exstet idque quod numerosum in oratione dicitur non semper numero fiat, sed nonnunquam aut concinnitate aut constructione uerborum. 