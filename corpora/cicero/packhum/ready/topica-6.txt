et primum de ipsa definitione dicatur. definitio est oratio quae id quod definitur explicat quid sit. definitionum autem duo genera prima: unum earum rerum quae sunt, alterum earum quae intelleguntur. esse ea dico quae cerni tangique possunt, ut fundum aedes, parietem stillicidium, mancipium pecudem, supellectilem penus et cetera; quo ex genere quaedam interdum uobis definienda sunt. non esse rursus ea dico quae tangi demonstrariue non possunt, cerni tamen animo atque intellegi possunt, ut si usus capionem, si tutelam, si gentem,  si agnationem definias, quarum rerum nullum subest corpus, est tamen quaedam conformatio insignita et impressa intellegentia, quam notionem uoco. ea saepe in argumentando definitione explicanda est.  atque etiam definitiones aliae sunt partitionum aliae diuisionum; partitionum, cum res ea quae proposita est quasi in membra discerpitur, ut si quis ius ciuile dicat id esse quod in legibus, senatus consultis, rebus iudicatis, iuris peritorum auctoritate, edictis magistratuum, more, aequitate consistat. diuisionum autem definitio formas omnis complectitur quae sub eo genere sunt quod definitur hoc modo: abalienatio est eius rei quae mancipi est aut traditio alteri nexu aut in iure cessio inter quos ea iure ciuili fieri possunt.  sunt etiam alia genera definitionum, sed ad huius libri institutum illa nihil pertinent; tantum est dicendum qui sit definitionis modus. sic igitur ueteres praecipiunt: cum sumpseris ea quae sint ei rei quam definire uelis cum aliis communia, usque eo persequi, dum proprium efficiatur, quod nullam in aliam rem transferri possit. ut haec: hereditas est pecunia. commune adhuc; multa enim genera  pecuniae. adde quod sequitur: quae morte alicuius ad quempiam peruenit. nondum est definitio; multis enim modis sine hereditate teneri pecuniae mortuorum possunt. unum adde uerbum: iure; iam a communitate res diiuncta uidebitur, ut sit explicata definitio sic: hereditas est pecunia quae morte alicuius ad quempiam peruenit iure. nondum est satis; adde: nec ea aut legata testamento aut possessione retenta; confectum est. itemque: gentiles sunt inter se qui eodem nomine sunt. non est satis. qui ab ingenuis oriundi sunt. ne id quidem satis est. quorum maiorum nemo seruitutem seruiuit. abest etiam nunc. qui capite non sunt deminuti. hoc fortasse satis est. nihil enim uideo scaeuolam pontificem ad hanc definitionem addidisse. atque haec ratio ualet in utroque genere definitionum, siue id quod est, siue id quod intellegitur definiendum est. 