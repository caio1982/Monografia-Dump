omnis natura uult esse conseruatrix sui, ut et salua sit et in genere conseruetur suo. ad hanc rem aiunt artis quoque requisitas, quae naturam adiuuarent in quibus ea numeretur in primis, quae est uiuendi ars, ut tueatur, quod a natura datum sit, quod desit, adquirat. idemque diuiserunt naturam hominis in animum et corpus. cumque eorum utrumque per se expetendum esse dixissent, uirtutes quoque utriusque eorum per se expetendas esse dicebant, <et> cum animum infinita quadam laude anteponerent corpori, uirtutes quoque animi bonis corporis anteponebant. sed cum sapientiam  totius hominis custodem et procuratricem esse uellent, quae esset naturae comes et adiutrix, hoc sapientiae munus esse dicebant, ut, <cum> eum tueretur, qui constaret ex animo et corpore, in utroque iuuaret eum ac contineret. atque ita re simpliciter primo collocata reliqua subtilius persequentes corporis bona facilem quandam rationem habere censebant; de animi bonis accuratius exquirebant in primisque reperiebant inesse in iis iustitiae semina primique ex omnibus philosophis natura tributum esse docuerunt, ut ii, qui procreati essent, a procreatoribus amarentur, et, id quod temporum ordine antiquius est, ut coniugia uirorum et uxorum natura coniuncta esse dicerent, qua ex stirpe orirentur amicitiae cognationum. atque ab his initiis profecti omnium uirtutum et originem et progressionem persecuti sunt. ex quo magnitudo quoque animi existebat, qua facile posset repugnari obsistique fortunae, quod maximae res essent in potestate sapientis. uarietates autem iniuriasque fortunae facile ueterum philosophorum praeceptis instituta uita superabat. principiis autem a natura datis amplitudines quaedam bonorum excitabantur partim profectae a contemplatione rerum occultiorum, quod erat insitus menti cognitionis amor, e quo etiam rationis explicandae disserendique cupiditas consequebatur; quodque hoc solum animal natum est pudoris ac uerecundiae particeps appetensque coniunctionum hominum ad societatem animaduertensque in omnibus rebus, quas ageret aut diceret, ut ne quid ab eo fieret nisi honeste ac decore, his initiis, ut ante dixi,  <et> seminibus a natura datis temperantia, modestia, iustitia et omnis honestas perfecte absoluta est. 