his adiuncti sunt c. curio m. scaurus p. rutilius c. gracchus. de scauro et rutilio breuiter licet dicere, quorum neuter summi oratoris habuit laudem et <est> uterque in multis causis uersatus. erat in quibusdam laudandis uiris, etiam si maximi ingeni non essent, probabilis tamen industria; quamquam his quidem non omnino ingenium, sed oratorium ingenium defuit. neque enim refert uidere quid dicendum sit, nisi id queas solute et suauiter dicere; ne id quidem satis est, nisi id quod dicitur fit uoce uoltu motuque conditius. quid dicam opus esse doctrina? sine qua etiam si quid bene dicitur adiuuante natura, tamen id, quia fortuito fit, semper paratum esse non potest. in scauri oratione, sapientis hominis et recti, grauitas summa et naturalis quaedam inerat auctoritas, non ut causam sed ut testimonium dicere putares, cum pro reo diceret. hoc dicendi genus ad patrocinia mediocriter aptum uidebatur, ad senatoriam uero sententiam, cuius erat ille princeps, uel maxume; significabat enim non prudentiam solum, sed, quod maxume  rem continebat, fidem. habebat hoc a natura ipsa, quod a doctrina non facile posset; quamquam huius quoque ipsius rei, quemadmodum scis, praecepta sunt. huius et orationes sunt et tres ad l. fufidium libri scripti de uita ipsius acta sane utiles, quos nemo legit; at cyri uitam et disciplinam legunt, praeclaram illam quidem, sed neque tam nostris rebus aptam nec tamen scauri laudibus anteponendam.  ipse etiam fufidius in aliquo patronorum numero fuit. rutilius autem in quodam tristi et seuero genere dicendi uersatus est. erat uterque natura uehemens et acer; itaque cum una consulatum petiuissent, non ille solum, qui repulsam tulerat, accusauit ambitus designatum competitorem, sed scaurus etiam absolutus rutilium in iudicium uocauit. multaque opera multaque industria rutilius fuit, quae erat propterea gratior, quod idem magnum munus de iure respondendi sustinebat. sunt eius orationes ieiunae; multa praeclara de iure; doctus uir et graecis litteris eruditus, panaeti auditor, prope perfectus in stoicis; quorum peracutum et artis plenum orationis genus scis tamen esse exile nec satis populari adsensioni adcommodatum. itaque illa, quae propria est huius disciplinae, philosophorum de se ipsorum opinio firma in hoc uiro et stabilis inuenta est. qui quom innocentissumus in iudicium uocatus esset, quo iudicio conuolsam penitus scimus esse rem publicam, cum essent eo tempore eloquentissimi uiri l. crassus et m. antonius consulares, eorum adhibere neutrum uoluit. dixit ipse pro sese et pauca c. cotta, quod sororis erat filius—et is quidem tamen ut orator, quamquam erat admodum adulescens—, et q. mucius enucleate ille quidem et polite, ut solebat, nequaquam autem ea ui atque copia, quam genus illud iudici et magnitudo causae postulabat. habemus igitur in stoicis oratoribus rutilium, scaurum in antiquis; utrumque tamen  laudemus, quoniam per illos ne haec quidem in ciuitate genera hac oratoria laude caruerunt. uolo enim ut in scaena sic etiam in foro non eos modo laudari, qui celeri motu et difficili utantur, sed eos etiam, quos statarios appellant, quorum sit illa simplex in agendo ueritas, non molesta. 