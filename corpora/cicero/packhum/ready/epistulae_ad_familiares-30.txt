ex .   53  uel in .   52  romae (?) cicero appio imp. s. d. si ipsa res publica tibi narrare posset quo modo sese haberet, non facilius ex ea cognoscere posses quam ex liberto tuo phania; ita est homo non modo prudens uerum etiam, quod iuuet, curiosus. quapropter ille tibi omnia explanabit; id enim mihi et ad breuitatem est aptius et ad reliquas res prouidentius. de mea autem beneuolentia erga te etsi potes ex eodem phania cognoscere, tamen uidentur etiam aliquae meae partes. sic enim tibi persuade, carissimum te mihi esse cum propter multas suauitates ingeni, offici, humanitatis tuae tum quod ex tuis litteris et ex multorum sermonibus intellego omnia quae a me profecta sunt in te tibi accidisse gratissima. quod cum ita sit, perficiam profecto ut longi temporis usuram, qua caruimus intermissa nostra consuetudine, et gratia et crebritate et magnitudine officiorum meorum sarciam, idque me, quoniam tu ita uis, puto non inuita minerua esse facturum. quam quidem ego si forte de tuis sumpsero, non solum Πολιάδα sed etiam Ἀππιάδα nominabo.   cilix, libertus tuus, antea mihi minus fuit notus; sed ut mihi reddidit a te litteras plenas et amoris et offici, mirifice ipse suo sermone subsecutus est humanitatem litterarum tuarum. iucunda mihi eius oratio fuit cum de animo tuo, de sermonibus quos de me haberes cottidie, mihi narraret. quid quaeris? biduo factus est mihi familiaris, ita tamen ut phaniam ualde sim desideraturus. quem cum romam remittes, quod, ut putabamus, celeriter eras facturus, omnibus ei de rebus quas agi, quas curari a me uoles mandata des uelim.  l. ualerium iureconsultum ualde tibi commendo, sed ita etiam si non est iure consultus; melius enim ei cauere uolo quam ipse aliis solet. ualde hominem diligo; est ex meis domesticis atque intimis familiaribus. omnino tibi agit gratias, sed idem scribit meas litteras maximum apud te pondus habituras. id eum ne fallat etiam atque etiam rogo.