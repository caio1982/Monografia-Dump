idem, cum illa coniuratio ex latebris atque ex tenebris erupisset palamque armata uolitaret, uenit cum exercitu capuam, quam urbem propter plurimas belli opportunitates ab illa impia et scelerata manu temptari suspicabamur; c. meuulanum, tribunum militum antoni, capua praecipitem eiecit, hominem perditum et non obscure pisauri et in aliis agri gallici partibus in illa coniuratione uersatum; idemque c. marcellum, cum is non capuam solum uenisset, uerum etiam se quasi armorum studio in maximam familiam  coniecisset, exterminandum ex illa urbe curauit. qua de causa et tum conuentus ille capuae, qui propter salutem illius urbis consulatu conseruatam meo me unum patronum adoptauit, huic apud me p. sestio maximas gratias egit, et hoc tempore eidem homines nomine commutato coloni decurionesque, fortissimi atque optimi uiri, beneficium p. sesti testimonio declarant, periculum decreto suo deprecantur. recita, quaeso, l. sesti, quid decrerint capuae decuriones, ut iam puerilis tua uox possit aliquid significare inimicis uestris, quidnam, cum se conroborarit, effectura esse uideatur. decurionum decreta.  non recito decretum officio aliquo expressum uicinitatis aut clientelae aut hospiti publici aut ambitionis aut commendationis gratia, sed recito memoriam perfuncti periculi, praedicationem amplissimi benefici, uocem offici praesentis, testimonium praeteriti temporis. atque illis temporibus eisdem, cum iam capuam metu sestius liberasset, urbem senatus atque omnes boni deprehensis atque oppressis domesticis hostibus me duce ex periculis maximis extraxissent, ego litteris p. sestium capua arcessiui cum illo exercitu quem tum secum habebat; quibus hic litteris lectis ad urbem confestim incredibili celeritate aduolauit. atque ut illius temporis atrocitatem recordari possitis, audite litteras et uestram memoriam ad timoris praeteriti cogitationem excitate.  litterae ciceronis consulis.  