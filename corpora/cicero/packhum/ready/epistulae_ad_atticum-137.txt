ui kal .  febr .   49   ( § 1)  calibus cicero attico sal. a. d.  ui  kal. febr. capuam calibus proficiscens, cum leuiter lippirem, has litteras dedi.  l. caesar mandata caesaris detulit ad pompeium a. d. uiii  kal., cum is esset cum consulibus teani. probata condicio est, sed ita ut ille de iis oppidis quae extra suam prouinciam occupauisset praesidia deduceret; id si fecisset, responsum est ad urbem nos redituros esse et rem per senatum confecturos. spero posse in praesentia pacem nos habere; nam et illum furoris et hunc nostrum copiarum suppaenitet.  me pompeius capuam uenire uoluit et adiuuare dilectum; in quo parum prolixe respondent campani coloni. gladiatores caesaris qui capuae sunt, de quibus ante ad te falsum ex torquati litteris scripseram, sane commode pompeius distribuit binos singulis patribus familiarum. scutorum in ludo  ci ↄ fuerunt; eruptionem facturi fuisse dicebantur. sane multum in eo rei publicae prouisum est.  de mulieribus nostris, in quibus est tua soror, quaeso uideas ut satis honestum nobis sit eas romae esse cum ceterae illa  dignitate discesserint. hoc scripsi ad eas et ad te ipsum antea. uelim eas cohortere ut exeant, praesertim cum ea praedia in ora maritima habeamus cui ego praesum ut in iis pro re nata non incommode possint esse. nam si quid offendimus in genero nostro, quod quidem ego praestare non debeo— sed id fit maius quod mulieres nostrae praeter ceteras romae remanserunt. tu ipse cum sexto scire uelim quid cogites de exeundo de totaque re quid existimes. equidem ad pacem hortari non desino; quae uel iniusta utilior est quam iustissimum bellum cum ciuibus. sed haec ut fors tulerit.