uidetis iam, patres conscripti, omnibus rebus et modis constructam et coaceruatam pecuniam  x uiralem. minuetur huius pecuniae inuidia; consumetur enim in agrorum emptionibus. optime. quis ergo emet agros istos? idem  x uiri; tu, rulle,—missos enim facio ceteros—emes quod uoles, uendes quod uoles; utrumque horum facies quanti uoles. cauet enim uir optimus ne emat ab inuito. quasi uero non intellegamus ab inuito emere iniuriosum esse, ab non inuito quaestuosum. quantum tibi agri uendet, ut alios omittam, socer tuus, et, si ego eius aequitatem animi probe noui, uendet non inuitus? facient idem ceteri libenter, ut possessionis inuidiam pecunia commutent, accipiant quod cupiunt, dent quod retinere uix possunt.  nunc perspicite omnium rerum infinitam atque intolerandam licentiam. pecunia coacta est ad agros emendos; ei porro ab inuitis non ementur. si consenserint possessores non uendere, quid futurum est? referetur pecunia?  non licet. exigetur? uetat. uerum esto; nihil est quod non emi possit, si tantum des quantum uelit uenditor. spoliemus orbem terrarum, uendamus uectigalia, effundamus aerarium, ut locupletatis aut inuidiae aut pestilentiae possessoribus agri tamen emantur.  quid tum? quae erit in istos agros deductio, quae totius rei ratio atque descriptio? 'deducentur,' inquit, 'coloniae.' quot? quorum hominum? in quae loca? quis enim non uidet in coloniis esse haec omnia consideranda? tibi nos, rulle, et istis tuis harum omnium rerum machinatoribus totam italiam inermem tradituros existimasti, quam praesidiis confirmaretis, coloniis occuparetis, omnibus uinclis deuinctam et constrictam teneretis? ubi enim cauetur ne in ianiculo coloniam constituatis, ne urbem hanc urbe alia premere atque urgere possitis? 'non faciemus,' inquit. primum nescio, deinde timeo, postremo non committam ut uestro beneficio potius quam nostro consilio salui esse possimus. quod uero totam italiam uestris coloniis complere uoluistis, id cuius modi esset neminemne nostrum intellecturum existimauistis? scriptum est enim: ' quae in municipia quasque in colonias xuiri uelint, deducant colonos quos uelint et eis agros adsignent quibus in locis uelint ,' ut, cum totam italiam militibus suis occuparint, nobis non modo dignitatis retinendae, uerum ne libertatis quidem recuperandae spes relinquatur. atque haec a me suspicionibus et coniectura coarguuntur. iam omnis omnium tolletur error, iam aperte ostendent sibi nomen huius rei publicae, sedem urbis atque imperi, denique hoc templum iouis optimi maximi atque hanc arcem omnium gentium displicere. capuam deduci colonos uolunt,  illam urbem huic urbi rursus opponere, illuc opes suas deferre et imperi nomen transferre cogitant. qui locus propter ubertatem agrorum abundantiamque rerum omnium superbiam et crudelitatem genuisse dicitur, ibi nostri coloni delecti ad omne facinus a  x uiris conlocabuntur, et, credo, qua in urbe homines in uetere dignitate fortunaque nati copiam rerum moderate ferre non potuerunt, in ea isti uestri satellites modeste insolentiam suam continebunt. maiores nostri capua magistratus, senatum, consilium commune, omnia denique insignia rei publicae sustulerunt, neque aliud quicquam in urbe nisi inane nomen capuae reliquerunt, non crudelitate—quid enim illis fuit clementius qui etiam externis hostibus uictis sua saepissime reddiderunt?—sed consilio, quod uidebant, si quod rei publicae uestigium illis moenibus contineretur, urbem ipsam imperio domicilium praebere posse; uos haec, nisi euertere rem publicam cuperetis ac uobis nouam dominationem comparare, credo, quam perniciosa essent non uideretis. quid enim cauendum est in coloniis deducendis? si luxuries, hannibalem ipsum capua corrupit, si superbia, nata inibi esse haec ex campanorum fastidio uidetur, si praesidium, non praeponitur huic urbi ista colonia, sed opponitur. at quem ad modum armatur, di immortales! nam bello punico quicquid potuit capua, potuit ipsa per sese; nunc omnes urbes quae circum capuam sunt a colonis per eosdem  x uiros occupabuntur; hanc enim ob causam permittit ipsa lex, in omnia quae uelint oppida colonos ut  x uiri deducant quos uelint. atque his colonis agrum campanum et stellatem campum diuidi iubet. non queror deminutionem uectigalium, non flagitium huius iacturae atque damni, praetermitto  illa quae nemo est quin grauissime et uerissime conqueri possit, nos caput patrimoni publici, pulcherrimam populi romani possessionem, subsidium annonae, horreum belli, sub signo claustrisque rei publicae positum uectigal seruare non potuisse, eum denique nos agrum p. rullo concessisse, qui ager ipse per sese et sullanae dominationi et gracchorum largitioni restitisset; non dico solum hoc in re publica uectigal esse quod amissis aliis remaneat, intermissis non conquiescat, in pace niteat, in bello non obsolescat, militem sustentet, hostem non pertimescat; praetermitto omnem hanc orationem et contioni reseruo; de periculo salutis ac libertatis loquor. quid enim existimatis integrum uobis in re publica fore aut in uestra libertate ac dignitate retinenda, cum rullus atque ei quos multo magis quam rullum timetis cum omni egentium atque improborum manu, cum omnibus copiis, cum omni argento et auro capuam et urbis circa capuam occuparint? 