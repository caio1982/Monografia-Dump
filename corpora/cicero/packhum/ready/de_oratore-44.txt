urbana etiam dissimulatio est, cum alia dicuntur ac sentias, non illo genere, de quo ante dixi, cum contraria dicas, ut lamiae crassus, sed cum toto genere orationis seuere ludas, cum aliter sentias ac loquare; ut noster scaeuola septumuleio illi anagnino, cui pro c. gracchi capite erat aurum repensum, roganti, ut se in asiam praefectum duceret "quid tibi uis," inquit "insane? tanta malorum est multitudo ciuium, ut tibi ego hoc confirmem, si romae manseris, te paucis annis ad maximas pecunias esse uenturum." in hoc genere fannius in annalibus suis africanum hunc aemilianum dicit fuisse <egregium> et graeco eum uerbo appellat εἴρωνα; sed, uti ei ferunt, qui melius haec norunt, socratem opinor in hac ironia dissimulantiaque longe lepore et humanitate omnibus praestitisse. genus est perelegans et cum grauitate salsum cumque oratoriis dictionibus tum urbanis sermonibus accommodatum. et hercule omnia haec, quae a me de facetiis disputantur, non maiora forensium actionum quam omnium sermonum condimenta sunt. nam sicut quod apud catonem est—qui multa rettulit, ex quibus a me exempli causa non nulla ponuntur—per mihi scitum uidetur, c. publicium solitum dicere "p. mummium cuiusuis temporis hominem esse," sic profecto se res habet, nullum ut sit uitae tempus, in quo  non deceat leporem humanitatemque uersari. sed redeo ad cetera. est huic finitimum dissimulationi, cum honesto uerbo uitiosa res appellatur; ut cum africanus censor tribu mouebat eum centurionem, qui in pauli pugna non adfuerat, cum ille se custodiae causa diceret in castris remansisse quaereretque, cur ab eo notaretur, "non amo" inquit "nimium diligentis." acutum etiam illud est, cum ex alterius oratione aliud excipias atque ille uult; ut salinatori maximus, cum tarento amisso arcem tamen liuius retinuisset multaque ex ea proelia praeclara fecisset, cum aliquot post annis maximus id oppidum recepisset rogaretque eum salinator, ut meminisset opera sua se tarentum recepisse, "quidni" inquit "meminerim? numquam enim recepissem, nisi tu perdidisses." sunt etiam illa subabsurda, sed eo ipso nomine saepe ridicula, non solum mimis perapposita, sed etiam quodam modo nobis: homo fatuus, postquam rem habere coepit, est emortuus. et quid est tibi ista mulier? uxor. similis me dius fidius. et quamdiu ad aquas fuit, numquam est emortuus. genus hoc leuius et, ut dixi, mimicum, sed habet non numquam aliquid etiam apud nos loci, ut uel non stultus quasi stulte cum sale dicat aliquid: ut tibi, antoni, mancia, cum audisset te censorem a m. duronio de ambitu postulatum, "aliquando" inquit "tibi tuum negotium agere licebit." ualde haec ridentur et hercule omnia, quae a prudentibus [quasi] per simulationem [non intellegendi] subabsurde salseque dicuntur. ex quo genere est etiam non uideri intellegere  quod intellegas, ut pontidius "qualem existimas, qui in adulterio deprehenditur?" "tardum!" ut ego, qui in dilectu metello, cum excusationem oculorum a me non acciperet et dixisset "tu igitur nihil uides?" "ego uero" inquam "a porta esquilina uideo uillam tuam;" ut illud nasicae, qui cum ad poetam ennium uenisset eique ab ostio quaerenti ennium ancilla dixisset domi non esse, nasica sensit illam domini iussu dixisse et illum intus esse; paucis post diebus cum ad nasicam uenisset ennius et eum ad ianuam quaereret, exclamat nasica domi non esse, tum ennius "quid? ego non cognosco uocem" inquit "tuam?" hic nasica "homo es impudens: ego cum te quaererem ancillae tuae credidi te domi non esse, tu mihi non credis ipsi?" est bellum illud quoque, ex quo is, qui dixit inridetur in eo ipso genere, quo dixit; ut, cum q. opimius consularis, qui adulescentulus male audisset, festiuo homini egilio, qui uideretur mollior nec esset, dixisset "quid tu, egilia mea? quando ad me uenis cum tua colu et lana?" "non pol" inquit "audeo, nam me ad famosas uetuit mater accedere." salsa sunt etiam, quae habent suspicionem ridiculi absconditam, quo in genere est siculi illud, cui cum familiaris quidam quereretur quod diceret uxorem suam suspendisse se de ficu, "amabo te," inquit "da mihi ex ista arbore quos seram surculos." in eodem genere est, quod catulus dixit cuidam oratori malo: qui cum in epilogo misericordiam se mouisse putaret, postquam adsedit, rogauit hunc uidereturne misericordiam mouisse, "ac magnam quidem," inquit "neminem enim puto esse tam durum, cui non oratio tua misericordia digna uisa sit." me tamen hercule etiam illa ualde mouent stomachosa et quasi submorosa ridicula, non cum  a moroso dicuntur; tum enim non sal, sed natura ridetur; in quo, ut mihi uidetur, persalsum illud est apud nouium: "quid ploras, pater?" "mirum ni cantem: condemnatus sum." huic generi quasi contrarium est ridiculi genus patientis ac lenti, ut, cum cato percussus esset ab eo, qui arcam ferebat, cum ille diceret "caue," rogauit "num quid aliud ferret praeter arcam." est etiam stultitiae salsa reprehensio, ut ille siculus, cui praetor scipio patronum causae dabat hospitem suum, hominem nobilem, sed admodum stultum, "quaeso," inquit "praetor, aduersario meo da istum patronum, deinde mihi neminem dederis." mouent illa etiam, quae coniectura explanantur longe aliter atque sunt, sed acute atque concinne; ut, cum scaurus accusaret rutilium ambitus, cum ipse consul esset factus, ille repulsam tulisset, et in eius tabulis ostenderet litteras a. f. p. r. idque diceret esse, actum fide p. rutili; rutilius autem, ante factum, post relatum; c. canius, eques romanus, cum rufo adesset, exclamat, neutrum illis litteris declarari: "quid ergo?" inquit scaurus; "aemilius fecit, plectitur rutilius." 