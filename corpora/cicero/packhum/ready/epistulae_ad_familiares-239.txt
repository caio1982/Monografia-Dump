ix kal .  iun .   43  eporediae d. brutus s. d. m. ciceroni quod pro me non facio, id pro te facere amor meus in te tuaque officia cogunt, ut timeam. saepe enim mihi cum esset  dictum neque a me contemptum, nouissime labeo segulius, homo sui simillimus, narrat mihi apud caesarem se fuisse multumque sermonem de te habitum esse; ipsum caesarem nihil sane de te questum nisi dictum, quod diceret te dixisse laudandum adulescentem, ornandum, tollendum; se non esse commissurum ut tolli possit. hoc ego labeonem credo illi rettulisse aut finxisse dictum, non ab adulescente prolatum. ueteranos uero pessime loqui uolebat labeo me credere et tibi ab iis instare periculum, maximeque indignari quod in decem uiris neque caesar neque ego habiti essemus atque omnia ad uestrum arbitrium essent collata.  haec cum audissem et iam in itinere essem, committendum nondum putaui prius ut alpis transgrederer quam quid istic ageretur scirem. nam de tuo periculo, crede mihi iactatione uerborum et denuntiatione periculi sperare eos te pertimefacto, adulescente impulso, posse magna consequi praemia, et totam istam cantilenam ex hoc pendere ut quam plurimum lucri faciant. neque tamen non te cautum esse uolo et insidias uitantem. nihil enim tua mihi uita potest esse iucundius neque carius. illud uide, ne timendo magis timere cogare, et <tamen,> quibus rebus potest occurri ueteranis, occurras: primum quod desiderant de decem uiris facias, deinde de praemiis, si tibi uidetur, agros eorum militum qui cum antonio ueterani fuerunt iis dandos censeas ab utrisque nobis. de nummis lente ac ratione habita pecuniae; senatum de ea re constituturum. quattuor legionibus iis quibus agros dandos censuistis uideo facultatem fore ex agris †silani† et agro campano. aequaliter aut sorte agros legionibus adsignari puto oportere.  haec me tibi scribere non prudentia mea hortatur sed amor in te et cupiditas oti, quod sine te consistere <non> potest. ego, nisi ualde necesse fuerit, ex italia non excedam.  legiones armo, paro. spero me non pessimum exercitum habiturum ad omnis casus et impetus hominum. de exercitu quem pansa habuit legionem mihi caesar non remittit.  ad has litteras statim mihi rescribe tuorumque aliquem mitte, si quid reconditum magis erit meque scire opus esse putaris.  uiii<i> kal. iun. eporedia.