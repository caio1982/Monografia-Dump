quid est, uerres? ne illam quidem tibi defensionem reliquam fecisti, mancipes in istis rebus esse uersatos, man cipes frumentum improbasse, mancipes pretio cum ciuitatibus decidisse, et eosdem abs te illarum ciuitatum nomine pecunias abstulisse, deinde ipsos sibi frumentum coemisse, nihil haec ad te pertinere? mala mehercule ac misera defensio praetorem hoc dicere: 'ego frumentum neque attigi neque aspexi, mancipibus potestatem probandi improbandique permisi; mancipes a ciuitatibus pecunias extorserunt, ego autem, quam pecuniam populis dare debui, mancipibus dedi!' mala est haec quidem, ut dixi, ac potius perdita maximorum peccatorum, huius autem iniquitatis et inertiae confessio, non defensio criminis; sed tamen hac ipsa tibi, si uti cupias, non licet; uetat te uolcatius, tuae tuorumque deliciae, mentionem mancipis facere; timarchides autem, columen familiae uestrae, premit fauces defensionis tuae, cui simul et uolcatio pecunia a ciuitate numerata est; iam uero scriba tuus anulo aureo suo, quem ex his rebus inuenit, ista te ratione uti non sinet. quid igitur est reliquum nisi uti fateare te romam frumentum emptum siculorum pecunia misisse publicam pecuniam domum tuam conuertisse?  o consuetudo peccandi, quantam habes iucunditatem improbis et audacibus, cum poena afuit et licentia consecuta est! iste in hoc genere peculatus non nunc primum inuenitur, sed nunc demum tenetur. uidimus huic ab aerario pecuniam numerari quaestori ad sumptum exercitus consularis, uidimus paucis post mensibus et exercitum et consulem spoliatum; illa omnis pecunia latuit in illa caligine ac tenebris quae totam rem publicam tum occuparant. iterum  gessit hereditariam quaesturam, cum a dolabella magnam pecuniam auertit, sed eius rationem cum damnatione dolabellae permiscuit. commissa est pecunia tanta praetori; non reperietis hominem timide nec leuiter haec improbissima lucra ligurrientem; deuorare omnem pecuniam publicam non dubitauit. ita serpit illud insitum in natura malum consuetudine peccandi libera, finem ut audaciae statuere ipse non possit. tenetur igitur aliquando, et in rebus cum maximis tum manifestis tenetur; atque in eam fraudem mihi uidetur diuinitus incidisse, non solum ut eas poenas quas proxime meruisset solueret, sed ut illa etiam scelera eius in carbonem et in dolabellam uindicarentur. 