praetermittendae autem defensionis deserendique officii plures solent esse causae. nam aut inimicitias  aut laborem aut sumptus suscipere nolunt aut etiam neglegentia, pigritia, inertia aut suis studiis quibusdam occupationibusue sic impediuntur, ut eos, quos tutari debeant, desertos esse patiantur. itaque uidendum est, ne non satis sit id, quod apud platonem est in philosophos dictum, quod in ueri inuestigatione uersentur quodque ea, quae plerique uehementer expetant, de quibus inter se digladiari soleant, contemnant et pro nihilo putent, propterea iustos esse. nam alterum [iustitiae genus] assequuntur, in inferenda ne cui noceant iniuria, in alterum incidunt, discendi enim studio impediti, quos tueri debent, deserunt. itaque eos ne ad rem publicam quidem accessuros putant nisi coactos. aequius autem erat id uoluntate fieri; nam hoc ipsum ita iustum est, quod recte fit, si est uoluntarium. sunt etiam, qui aut studio rei familiaris tuendae aut odio quodam hominum suum se negotium agere dicant nec facere cuiquam uideantur iniuriam. qui altero genere iniustitiae uacant, in alterum incurrunt; deserunt enim uitae societatem, quia nihil conferunt in eam studii, nihil operae, nihil facultatum.   quando igitur duobus generibus iniustitiae propositis adiunximus causas utriusque generis easque res ante constituimus, quibus iustitia contineretur, facile quod cuiusque temporis officium sit poterimus, nisi nosmet ipsos ualde amabimus, iudicare. est enim difficilis cura rerum alienarum. quamquam terentianus ille chremes 'humani nihil a se alienum putat'; sed tamen, quia magis ea percipimus atque sentimus, quae nobis ipsis aut prospera aut aduersa eueniunt, quam illa, quae ceteris, quae quasi longo interuallo interiecto uidemus, aliter de illis ac de nobis iudicamus. quocirca bene praecipiunt, qui uetant quicquam agere, quod dubites aequum sit an iniquum. aequitas lucet ipsa per se, dubitatio cogitationem significat iniuriae. 