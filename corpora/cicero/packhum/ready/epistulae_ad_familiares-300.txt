46  uel  45 cicero seruio s. non concedam ut attico nostro, quem elatum laetitia uidi, iucundiores tuae suauissime ad eum et humanissime scriptae litterae fuerint quam mihi. nam etsi utrique nostrum prope aeque gratae erant, tamen ego admirabar magis te, qui si rogatus aut certe admonitus liberaliter attico respondisses <gratum mihi fecisses>, quod tamen dubium nobis quin ita futurum fuerit non erat, ultro ad eum scripsisse eique nec opinanti uoluntatem tuam tantam per litteras detulisse. de quo non modo rogare te ut eo studiosius mea quoque causa facias non debeo (nihil enim cumulatius fieri potest quam polliceris) sed ne gratias quidem agere, quod tu et ipsius causa et tua sponte feceris; illud tamen dicam, mihi id quod fecisti esse gratissimum. tale enim tuum iudicium de homine eo quem ego unice diligo non potest mihi non summe esse iucundum; quod cum ita sit, esse gratum necesse est.  sed tamen, quoniam mihi pro coniunctione nostra uel peccare apud te in scribendo licet, utrumque eorum quae negaui mihi facienda esse faciam. nam et ad id quod attici causa te ostendisti esse facturum tantum uelim addas quantum ex nostro amore accessionis fieri potest et, quod modo uerebar tibi gratias agere, nunc plane ago teque ita existimare uolo, quibuscumque officiis in epiroticis reliquisque rebus atticum obstrinxeris, iisdem me tibi obligatum fore. 