uis decernitur per exercitus, classes, arma, tormenta, euocationes hominum et alias huiusmodi res.  dolus consumitur in pecunia, pollicitatione, dissimulatione, maturatione, mentitione et ceteris rebus de quibus magis idoneo tempore loquemur, si quando de re militari aut de administratione rei p. scribere uelimus.   honesta res diuiditur in rectum et laudabile.  rectum est, quod cum uirtute et officio fit. id diuiditur in prudentiam, iustitiam, fortitudinem, modestiam.  prudentia est calliditas, quae ratione quadam potest dilectum habere bonorum et malorum. dicitur item prudentia scientia cuiusdam artificii: item appellatur prudentia rerum multarum memoria et usus conplurium negotiorum.  iustitia est aequitas ius uni cuique rei tribuens pro dignitate cuiusque.  fortitudo est rerum magnarum adpetitio et rerum humilium contemptio et laboris cum utilitatis ratione perpessio.  modestia est in animo continens moderatio cupiditatem.  prudentiae partibus utemur in dicendo, si commoda cum incommodis conferemus, cum alterum sequi, uitare alterum cohortemur; aut si qua in re cohortabimur aliquid, cuius rei aliquam disciplinam [scientiam] poterimus habere, quo modo aut qua quidque ratione fieri oporteat; aut si suadebimus quippiam, cuius rei gestae aut praesentem aut auditam memoriam poterimus habere: qua in re facile id, quod uelimus, exemplo allato persuadere possumus. 