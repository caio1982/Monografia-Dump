uerum ista damnatio tamen cuius modi fuit? audite, quaeso, iudices, et aliquando miseremini sociorum et ostendite aliquid iis in uestra fide praesidi esse oportere. quod toti asiae iure occisus uidebatur istius ille uerbo lictor, re uera minister improbissimae cupiditatis, pertimuit iste ne philodamus neronis iudicio liberaretur; rogat et orat dolabellam ut de sua prouincia decedat, ad neronem proficiscatur; se demonstrat incolumem esse non posse, si philodamo uiuere atque aliquando romam uenire licuisset. commotus est dolabella: fecit id quod multi reprehenderunt, ut exercitum, prouinciam, bellum relinqueret, et in asiam hominis nequissimi causa in alienam prouinciam proficisceretur. posteaquam ad neronem uenit, contendit ab eo ut philodami causam cognosceret. uenerat ipse qui esset in consilio et primus sententiam diceret; adduxerat etiam praefectos et tribunos militaris suos, quos nero omnis in consilium uocauit; erat in consilio etiam aequissimus iudex ipse uerres; erant non nulli togati creditores graecorum, quibus ad exigendas pecunias improbissimi cuiusque legati plurimum prodest gratia. ille miser defensorem reperire neminem poterat; quis enim esset aut togatus, qui dolabellae gratia, aut graecus, qui eiusdem ui et imperio non moueretur? accusator autem adponitur ciuis romanus de creditoribus lampsacenorum; qui si dixisset quod iste  iussisset, per eiusdem istius lictores a populo pecuniam posset exigere. cum haec omnia tanta contentione, tantis copiis agerentur; cum illum miserum multi accusarent, nemo defenderet; cumque dolabella cum suis praefectis pugnaret in consilio, uerres fortunas agi suas diceret, idem testimonium diceret, idem esset in consilio, idem accusatorem parasset,â€”haec cum omnia fierent, et cum hominem constaret occisum, tamen tanta uis istius iniuriae, tanta in isto improbitas putabatur ut de philodamo  amplius  pronuntiaretur. quid ego nunc in altera actione cn. dolabellae spiritus, quid huius lacrimas et concursationes proferam, quid c. neronis, uiri optimi atque innocentissimi, non nullis in rebus animum nimium timidum atque demissum? qui in illa re quid facere <oporteret> non habebat, nisi forte, id quod omnes tum desiderabant, ut ageret eam rem sine uerre et sine dolabella. quicquid esset sine his actum, omnes probarent; tum uero quod pronuntiatum est non per neronem iudicatum, sed per dolabellam ereptum existimabatur. condemnatur enim perpaucis sententiis philodamus et eius filius. adest, instat, urget dolabella ut quam primum securi feriantur, quo quam minime multi ex illis de istius nefario scelere audire possent. constituitur in foro laodiceae spectaculum acerbum et miserum et graue toti asiae prouinciae, grandis natu parens adductus ad supplicium, ex altera parte filius, ille quod pudicitiam liberorum, hic quod uitam patris famamque sororis defenderat. flebat uterque non de suo supplicio, sed pater de fili morte, de patris filius. quid lacrimarum ipsum neronem putatis profudisse? quem fletum totius asiae fuisse, quem luctum et gemitum lampsacenorum? securi esse percussos homines innocentis nobilis, socios populi romani atque amicos,  propter hominis flagitiosissimi singularem nequitiam atque improbissimam cupiditatem! 