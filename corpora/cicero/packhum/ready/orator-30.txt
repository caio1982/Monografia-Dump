sed iam forma ipsa restat et χαρακτὴρ ille qui dicitur. qui qualis debeat esse ex iis ipsis quae supra dicta sunt intellegi potest. nam et singulorum uerborum et collocatorum lumina attigimus. quibus sic abundabit, ut uerbum ex ore nullum nisi aut elegans aut graue exeat, ex omnique genere frequentissimae tralationes erunt, quod eae propter similitudinem transferunt animos et referunt ac mouent huc et illuc, qui motus cogitationis celeriter agitatus per se ipse delectat. et  reliqua ex collocatione uerborum quae sumuntur quasi lumina magnum afferunt ornatum orationi. sunt enim similia illis quae in amplo ornatu scaenae aut fori appellantur insignia, non quia sola ornent sed quod excellant. eadem ratio est horum quae sunt orationis lumina et quodam modo insignia: cum aut duplicantur iteranturque uerba aut leuiter commutata ponuntur, aut ab eodem uerbo ducitur saepius oratio aut in idem conicitur aut utrumque, aut adiungitur idem iteratum aut idem ad extremum refertur, aut continenter unum uerbum non in eadem sententia ponitur, aut cum similiter uel cadunt uerba uel desinunt, aut cum sunt contrariis relata contraria, aut cum gradatim sursum uersus reditur, aut cum demptis coniunctionibus dissolute plura dicuntur, aut cum aliquid praetereuntes cur id faciamus ostendimus, aut cum corrigimus nosmet ipsos quasi reprehendentes, aut si est aliqua exclamatio uel admirationis uel questionis, aut cum eiusdem nominis casus saepius commutantur. 