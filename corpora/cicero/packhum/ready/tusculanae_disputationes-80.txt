habes ea quae de perturbationibus enucleate disputant stoici, quae λογικά appellant, quia disseruntur subtilius. ex quibus quoniam tamquam ex scrupulosis cotibus enauigauit oratio, reliquae disputationis cursum teneamus, modo satis illa dilucide dixerimus pro rerum obscuritate.  prorsus satis; sed si quae diligentius erunt cognoscenda, quaeremus alias, nunc uela, quae modo dicebas, expectamus et cursum.  quando, ut aliis locis de uirtute et diximus et saepe dicendum erit—pleraeque enim quaestiones, quae ad uitam moresque pertinent, a uirtutis fonte ducuntur—, quando igitur uirtus est adfectio animi constans conueniensque, laudabiles efficiens eos, in quibus est, et ipsa per se sua sponte separata etiam utilitate laudabilis, ex ea proficiscuntur honestae uoluntates sen tentiae actiones omnisque recta ratio (quamquam ipsa uirtus breuissume recta ratio dici potest). huius igitur uirtutis contraria est uitiositas—sic enim malo quam malitiam appellare eam quam graeci κακίαν appellant; nam malitia certi cuiusdam uitii nomen est, uitiositas omnium—; ex qua concitantur perturbationes, quae sunt, ut paulo ante diximus, turbidi animorum concitatique motus, auersi a ratione et inimicissimi mentis uitaeque tranquillae. inportant enim aegritudines anxias atque acerbas animosque adfligunt et debilitant metu; idem inflammant adpetitione nimia, quam tum cupiditatem tum libidinem dicimus, inpotentiam quandam animi a temperantia et moderatione plurimum dissidentem. quae si quando adepta erit id quod ei fuerit concupitum, tum ecferetur alacritate, ut 'nihil ei constet', quod agat, ut ille, qui 'uoluptatem animi nimiam summum esse errorem' arbitratur. eorum igitur malorum in una uirtute posita sanatio est. quid autem est non miserius solum, sed foedius etiam et deformius quam aegritudine quis adflictus debilitatus iacens? cui miseriae proxumus est is qui adpropinquans aliquod malum metuit exanimatusque pendet animi. quam uim mali significantes poëtae impendere apud inferos saxum tantalo faciunt 'ob scelera animique inpotentiam et superbiloquentiam.' ea communis poena stultitiae est. omnibus enim, quorum mens abhorret a ratione, semper aliqui talis terror  impendet. atque ut haec tabificae mentis perturbationes sunt, aegritudinem dico et metum, sic hilariores illae, cupiditas auide semper aliquid expetens et inanis alacritas, id est laetitia gestiens, non multum differunt ab amentia. ex quo intellegitur, qualis ille sit, quem tum moderatum, alias modestum temperantem, alias constantem continentemque dicimus; non numquam haec eadem uocabula ad frugalitatis nomen tamquam ad caput referre uolumus. quodnisi eo nomine uirtutes continerentur, numquam ita peruolgatum illud esset, ut iam prouerbii locum optineret, 'hominem frugi omnia recte facere'. quod idem cum stoici de sapiente dicunt, nimis admirabiliter nimisque magnifice dicere uidentur. ergo hic, quisquis est, qui moderatione et constantia quietus animo est sibique ipse placatus, ut nec tabescat molestiis nec frangatur timore nec sitienter quid expetens ardeat desiderio nec alacritate futtili gestiens deliquescat, is est sapiens quem quaerimus, is est beatus, cui nihil humanarum rerum aut intolerabile ad demittendum animum aut nimis laetabile ad ecferendum uideri potest. quid enim uideatur ei magnum in rebus humanis, cui aeternitas omnis totiusque mundi nota sit magnitudo? nam quid aut in studiis humanis aut in tam exigua breuitate uitae magnum sapienti uideri potest, qui semper animo sic  excubat, ut ei nihil inprouisum accidere possit, nihil inopinatum, nihil omnino nouum? atque idem ita acrem in omnis partis aciem intendit, ut semper uideat sedem sibi ac locum sine molestia atque angore uiuendi, ut, quemcumque casum fortuna inuexerit, hunc apte et quiete ferat. quod qui faciet, non aegritudine solum uacabit, sed etiam perturbationibus reliquis omnibus. his autem uacuus animus perfecte atque absolute beatos efficit, idemque concitatus et abstractus ab integra certaque ratione non constantiam solum amittit, uerum etiam sanitatem. 