a .  d .  xuii kal .  mai .   43  in castris ad mutinam galba ciceroni s. a. d. xuii<i> kal. mai., quo die pansa in castris hirti erat futurus, cum quo ego eram (nam ei obuiam processeram millia passus centum quo maturius ueniret), antonius legiones eduxit duas, secundam et quintam tricensimam, et cohortis praetorias duas, unam suam, alteram silani, euocatorum partem. ita obuiam uenit nobis, quod nos quattuor legiones tironum habere solum arbitrabatur. sed noctu, quo tutius  uenire in castra potuissemus, legionem martiam, cui ego praeesse solebam, et duas cohortis praetorias miserat hirtius nobis.  cum equites antoni apparuissent, contineri neque legio martia neque cohortes praetoriae potuerunt; quas sequi coepimus coacti, quoniam retinere eas non potueramus. antonius ad forum gallorum suas copias continebat neque sciri uolebat se legiones habere; tantum equitatum et leuem armaturam ostendebat. postea quam uidit se inuito legionem ire pansa, sequi se duas legiones iussit tironum. postea quam angustias paludis et siluarum transiimus, acies est instructa a nobis xii cohortium. nondum uenerant legiones duae. repente antonius in aciem suas copias de uico produxit et sine mora concurrit. primo ita pugnatum est ut acrius non posset ex utraque parte pugnari; etsi dexterius cornu, in quo ego eram cum martiae legionis cohortibus octo, impetu primo fugauerat legionem xxxu antoni, ut amplius passus d ultra aciem, quo loco steterat, processerit. itaque, cum equites nostrum cornu circumire uellent, recipere me coepi et leuem armaturam opponere maurorum equitibus, ne auersos nostros adgrederentur. interim uideo me esse inter antonianos antoniumque post me esse aliquanto. repente equum immisi ad eam legionem tironum quae ueniebat ex castris, scuto reiecto. antoniani me insequi; nostri pila coicere uelle. ita nescio quo fato sum seruatus, quod sum cito a nostris cognitus.  in ipsa aemilia, ubi cohors caesaris praetoria erat, diu pugnatum est. cornu sinisterius, quod erat infirmius, ubi martiae legionis duae cohortes erant et cohors praetoria, pedem referre coeperunt quod ab equitatu circumibantur, quo uel plurimum ualet antonius. cum omnes se recepissent nostri ordines, recipere me nouissimus coepi ad castra. antonius  tamquam uictor castra putauit se posse capere. quo cum uenit, compluris ibi amisit nec egit quicquam.  audita re hirtius cum cohortibus xx ueteranis redeunti antonio in sua castra occurrit copiasque eius omnis deleuit fugauit, eodemque loco ubi erat pugnatum, ad forum gallorum. antonius cum equitibus hora noctis quarta se in castra sua ad mutinam recepit. hirtius in ea castra redi<i>t unde pansa exierat, ubi duas legiones reliquerat quae ab antonio erant oppugnatae. sic partem maiorem suarum copiarum antonius amisit ueteranarum; nec id tamen sine aliqua iactura cohortium praetoriarum nostrarum et legionis martiae fieri potuit. aquilae duae, signa lx sunt relata antoni. res bene gesta est. Â a. d. x<u>ii kal. mai. ex castris.