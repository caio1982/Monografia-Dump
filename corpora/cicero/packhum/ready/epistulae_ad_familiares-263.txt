iu kal .  iun .  et iu non .  iun .   43 p. lentulus p. f. pro q. pro pr. s. d. coss. pr. tr. pl. senatui populo plebique romanae s. u. l. u. u. b. e. u.  scelere dolabellae oppressa asia in proximam prouinciam macedoniam praesidiaque rei publicae quae m. brutus, u. c., tenebat, me contuli et id egi ut per quos celerrime possent asia prouincia uectigaliaque in uestram potestatem redigerentur. quod cum pertimuisset dolabella, uastata prouincia, correptis uectigalibus, praecipue ciuibus romanis omnibus crudelissime denudatis ac diuenditis, celeriusque asia excessisset quam eo praesidium adduci potuisset, diutius morari aut exspectare praesidium non necesse habui et quam primum ad meum officium reuertendum mihi esse existimaui, ut et reliqua uectigalia exigerem et quam deposui pecuniam  colligerem, quidque ex ea correptum esset aut quorum id culpa accidisset cognoscerem quam primum et uos de omni re facerem certiores.  interim cum per insulas in asiam nauiganti mihi nuntiatum est classem dolabellae in lycia esse rhodiosque nauis compluris instructas et paratas in aqua habere, cum iis nauibus quas aut mecum adduxeram aut comparauerat patiscus pro q., homo mihi cum familiaritate tum etiam sen<s>ibus in re publica coniunctissimus, rhodum deuerti confisus auctoritate uestra senatusque consulto quo hostem dolabellam iudicaratis, foedere quoque quod cum iis m. marcello ser. sulpicio <coss.> renouatum erat, quo iurauerant rhodii eosdem hostis se habituros quos senatus populusque romanus.  quae res nos uehementer fefellit. tantum enim afuit ut illorum praesidio nostram firmaremus classem ut etiam a rhodiis urbe, portu, statione quae extra urbem est, commeatu, aqua denique prohiberentur nostri milites, nos uix ipsi singulis cum nauigiolis reciperemur. quam indignitatem deminutionemque maiestatis non solum iuris nostri sed etiam imperi populique romani idcirco tulimus quod interceptis litteris cognoramus dolabellam, si desperasset de syria aegyptoque, quod necesse erat fieri, in nauis cum omnibus suis latronibus atque omni pecunia conscendere esse paratum italiamque petere; idcirco etiam nauis onerarias, quarum minor nulla erat duum milium amphorum, contractas in lycia a classe eius obsideri. huius rei timore, p. c., percitus iniurias perpeti et cum contumelia etiam nostra omnia prius experiri malui. itaque ad illorum uoluntatem introductus in urbem et in senatum eorum, quam diligentissime potui, causam rei publicae egi periculumque  omne quod instaret, si ille latro cum suis omnibus nauis conscendisset, exposui. rhodios autem tanta in prauitate animaduerti ut omnis firmiores putarent quam bonos, ut hanc concordiam et conspirationem omnium ordinum ad defendendam libertatem propense non crederent esse factam, ut patientiam senatus et optimi cuiusque manere etiam nunc confiderent nec potuisse audere quemquam dolabellam hostem iudicare, ut denique omnia quae improbi fingebant magis uera existimarent quam quae uere facta erant et a nobis docebantur.  qua mente etiam ante nostrum aduentum post treboni indignissimam caedem ceteraque tot tamque nefaria facinora binae profectae erant ad dolabellam legationes eorum et quidem nouo exemplo, contra leges ipsorum, prohibentibus iis qui tum magistratus gerebant. haec siue timore, ut dictitant, de agris quos in continenti habent siue furore siue potentia paucorum, qui et antea pari contumelia uiros clarissimos adfecerant et nunc maximos magistratus gerentes, nullo exemplo neque nostra ex parte <prouocati>, neque nostro praesentium neque imminenti italiae urbique nostrae periculo, si ille parricida cum suis latronibus nauibus ex asia syriaque expulsus italiam petisset, mederi, cum facile possent, uoluerunt.  non nullis etiam ipsi magistratus ueniebant in suspicionem detinuisse nos et demorati esse, dum classis dolabellae certior fieret de aduentu nostro. quam suspicionem consecutae res aliquot auxerunt, maxime quod subito ex lycia sex. marius et c. titius, legati dolabellae, a classe discesserunt nauique longa profugerunt onerariis relictis, in quibus colligendis non minimum temporis laborisque consumpserant. itaque cum ab rhodo cum iis quas habueramus nauibus in lyciam uenissemus, nauis onerarias recepimus dominisque  restituimus idemque, quod maxime uerebamur, ne posset dolabella cum suis latronibus in italiam uenire, timere desiimus; classem fugientem persecuti sumus usque sidam, quae extrema regio est prouinciae meae.  ibi cognoui partem nauium dolabellae diffugisse, reliquas syriam cyprumque petisse. quibus disiectis, cum scirem c. cassi, singularis ciuis et ducis, classem maximam fore praesto in syria, ad meum officium reuerti, daboque operam ut meum studium diligentiam uobis, p. c., reique publicae praestem pecuniamque quam maximam potero et quam celerrime cogam omnibusque <cum> rationibus ad uos mittam. si percurrero prouinciam et cognouero qui nobis et rei publicae fidem praestiterunt in conseruanda pecunia a me deposita quique scelere ultro deferentes pecuniam publicam hoc munere societatem facinorum cum dolabella inierunt, faciam uos certiores. de quibus, si uobis uidebitur, si, ut meriti sunt, grauiter constitueritis nosque uestra auctoritate firmaueritis, facilius et reliqua exigere uectigalia et exacta seruare poterimus. interea quo commodius uectigalia tueri prouinciamque ab iniuria defendere possim, praesidium uoluntarium necessariumque comparaui.  his litteris scriptis milites circiter xxx, quos dolabella ex asia conscripserat, ex syria fugientes in pamphyliam uenerunt. hi nuntiauerunt dolabellam antiocheam quae in syria est uenisse, non receptum conatum esse aliquotiens ui introire; repulsum semper esse cum magno suo detrimento; itaque dc circiter amissis, aegris relictis, noctu antiochea profugisse laodiceam uersus; ea nocte omnis fere asiaticos milites ab eo discessisse; ex his ad octingentos antiocheam redisse et se iis tradidisse qui a cassio relicti urbi illi praeerant, ceteros per <a>manum in ciliciam descendisse, quo ex numero se quoque esse dicebant; cassium autem cum suis  omnibus copiis nuntiatum esse quadridui iter laodicea afuisse tum cum dolabella eo tenderet.  quam ob rem opinione celerius confido sceleratissimum latronem poenas daturum. Â iiii non. iun. pergae.