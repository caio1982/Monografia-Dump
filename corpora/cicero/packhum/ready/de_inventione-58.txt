ac ne qui forte arbitretur nos non intellegere aliam quoque incidere constitutionem in hanc causam, eam nos partem solam sumimus, in quam praecepta nobis danda sunt. omnibus autem partibus hoc in libro explicatis quiuis omni in causa, si diligenter adtendet, omnes uidebit constitutiones et earum partes et controuersias, si quae forte in eas incident; nam de omnibus praescribemus.  primus ergo accusatoris locus est eius nominis, cuius de ui quaeritur, breuis et aperta et ex opinione hominum definitio, hoc modo: maiestatem minuere est de dignitate aut amplitudine aut potestate populi aut eorum, quibus populus potestatem dedit, aliquid derogare. hoc sic breuiter expositum pluribus uerbis est et rationibus confirmandum et ita esse, ut descripseris, ostendendum. postea ad id, quod definieris, factum eius, qui accusabitur, adiungere oportebit et ex eo, quod ostenderis esse, uerbi causa maiestatem minuere, docere aduersarium maiestatem minuisse et hunc totum locum communi loco confirmare, per quem ipsius facti atrocitas aut indignitas aut omnino culpa cum indignatione augeatur. post erit infirmanda aduersariorum descriptio. ea autem infirmabitur, si falsa demonstrabitur. hoc ex opinione hominum sumetur, cum, quemadmodum et quibus in rebus homines in consuetudine scribendi aut sermocinandi eo uerbo uti soleant, considerabitur. item infirmabitur, si turpis aut inutilis esse [ostenditur] eius descriptionis adprobatio et, quae incommoda consecutura sint eo concesso,  ostendetur—id autem ex honestatis et ex utilitatis partibus sumetur, de quibus in deliberationis praeceptis exponemus—et si cum definitione nostra aduersariorum definitionem conferemus et nostram ueram, honestam, utilem esse demonstrabimus, illorum contra. quaeremus autem res aut maiore aut minore aut pari in negotio similes, ex quibus affirmetur nostra descriptio. iam si res plures erunt definiendae: ut, si quaeratur, fur sit an sacrilegus, qui uasa ex priuato sacra subripuerit, erit utendum pluribus definitionibus; deinde simili ratione causa tractanda. locus autem communis in eius malitiam, qui non modo rerum, uerum etiam uerborum potestatem sibi arrogare conatus et faciat, quod uelit, et id, quod fecerit, quo uelit nomine appellet. 