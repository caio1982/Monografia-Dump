atque etiam illud scire ex te cupio, quo consilio aut qua mente feceris ut in epulo q. arri, familiaris mei, cum toga pulla accumberes? quem umquam uideris, quem audieris? quo exemplo, quo more feceris? dices supplicationes te illas non probasse. optime: nullae fuerint supplicationes. uidesne me nihil de anni illius causa, nihil de eo quod tibi commune cum summis uiris esse uideatur, sed de tuis propriis sceleribus ex te quaerere? nulla supplicatio fuerit. cedo quis umquam cenarit atratus? ita enim illud epulum est funebre ut munus sit funeris, epulae quidem ipsae dignitatis. sed omitto epulum populi romani, festum diem argento, ueste, omni apparatu ornatuque uisendo: quis umquam in luctu domestico, quis in funere familiari cenauit cum toga pulla? cui de balineis exeunti praeter te toga pulla umquam data est? cum tot hominum milia accumberent, cum ipse epuli dominus, q. arrius, albatus esset, tu in templum castoris te cum c. fibulo atrato ceterisque tuis furiis funestum intulisti. quis tum non ingemuit, quis non doluit rei publicae casum? qui sermo alius in illo epulo fuit nisi hanc tantam et tam grauem ciuitatem subiectam esse non modo furori, uerum etiam inrisioni tuae? hunc tu morem ignorabas? numquam epulum uideras? numquam puer aut adulescens inter cocos fueras? fausti, adulescentis nobilissimi, paulo ante ex epulo magnificentissimo famem illam ueterem tuam non expleras? quem accumbere atratum uideras? dominum cum toga pulla et eius amicos ante conuiuium? quae tanta <te> tenuit amentia ut, nisi id fecisses  quod fas non fuit, nisi uiolasses templum castoris, nomen epuli, oculos ciuium, morem ueterem, eius qui te inuitarat auctoritatem, parum putares testificatum esse supplicationes te illas non putare? 