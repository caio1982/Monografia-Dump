in omnibus igitur causis tres sunt gradus ex quibus unus aliquis capiendus est, si plures non queas, ad resistendum. nam aut ita constituendum est ut id quod obiicitur factum neges, aut illud quod factum fateare neges eam uim habere atque id esse quod aduersarius criminetur, aut si neque de facto neque de facti appellatione ambigi potest, id quod arguere neges tale esse quale ille dicat et rectum esse quod feceris concedendumue defendas. ita primus ille status et quasi conflictio cum aduersario coniectura quadam, secundus autem definitione atque descriptione aut informatione uerbi, tertius aequi et ueri et recti et humani ad ignoscendum disputatione tractandus est. et quoniam semper is qui defendit non solum resistat oportet aliquo statu  aut infitiando aut definiendo aut aequitate opponenda sed etiam rationem subiiciat recusationis suae, primus ille status rationem habet iniqui criminis, ipsam negationem infitiationemque facti; secundus quod non sit in re quod ab aduersario ponatur in uerbo; tertius quod id recte factum esse defendat quod sine ulla nominis controuersia factum fatetur. deinde uni cuique rationi opponendum est ab accusatore id quod si non esset in accusatione, causa omnino esse non posset. itaque ea quae sic referuntur continentia causarum uocentur: quamquam non ea magis quae contra rationem defensionis afferuntur quam ipsae defensionis rationes continent causas. sed distinguendi gratia rationem appellamus eam quae affertur ab reo ad recusandum depellendi criminis causa, quae nisi esset, quod defenderet non haberet: firmamentum autem quod contra ad labefactandam rationem refertur, sine quo accusatio stare non potest. 