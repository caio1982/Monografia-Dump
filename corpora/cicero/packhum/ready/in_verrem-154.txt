liber quartus qui inscribitur de signis  uenio nunc ad istius, quem ad modum ipse appellat, studium, ut amici eius, morbum et insaniam, ut siculi, latrocinium; ego quo nomine appellem nescio; rem uobis proponam, uos eam suo non nominis pondere penditote. genus ipsum prius cognoscite, iudices; deinde fortasse non magno opere quaeretis quo id nomine appellandum putetis. nego in sicilia tota, tam locupleti, tam uetere prouincia, tot oppidis, tot familiis tam copiosis, ullum argenteum uas, ullum corinthium aut deliacum fuisse, ullam gemmam aut margaritam, quicquam ex auro aut ebore factum, signum ullum aeneum, marmoreum, eburneum, nego ullam picturam neque in tabula neque in textili quin conquisierit, inspexerit, quod placitum sit abstulerit. magnum uideor dicere: attendite etiam quem ad modum dicam. non enim uerbi neque criminis augendi causa complector omnia: cum dico nihil istum eius modi rerum in tota prouincia reliquisse, latine me scitote, non accusatorie loqui. etiam planius: nihil in aedibus cuiusquam, ne in <hospitis> quidem, nihil in  locis communibus, ne in fanis quidem, nihil apud siculum, nihil apud ciuem romanum, denique nihil istum, quod ad oculos animumque acciderit, neque priuati neque publici neque profani neque sacri tota in sicilia reliquisse.  unde igitur potius incipiam quam ab ea ciuitate quae tibi una in amore atque in deliciis fuit, aut ex quo potius numero quam ex ipsis laudatoribus tuis? facilius enim perspicietur qualis apud eos fueris qui te oderunt, qui accusant, qui persequuntur, cum apud tuos mamertinos inueniare improbissima ratione esse praedatus.  c. heius est mamertinus—omnes hoc mihi qui messanam accesserunt facile concedunt—omnibus rebus illa in ciuitate ornatissimus. huius domus est uel optima messanae, notissima quidem certe et nostris hominibus apertissima maximeque hospitalis. ea domus ante istius aduentum ornata sic fuit ut urbi quoque esset ornamento; nam ipsa messana, quae situ moenibus portuque ornata sit, ab his rebus quibus iste delectatur sane uacua atque nuda est. erat apud heium sacrarium magna cum dignitate in aedibus a maioribus traditum perantiquum, in quo signa pulcherrima quattuor summo artificio, summa nobilitate, quae non modo istum hominem ingeniosum et intellegentem, uerum etiam quemuis nostrum, quos iste idiotas appellat, delectare possent, unum cupidinis marmoreum praxiteli; nimirum didici etiam, dum in istum inquiro, artificum nomina. idem, opinor, artifex eiusdem modi cupidinem fecit illum qui est thespiis, propter quem thespiae uisuntur; nam alia uisendi causa nulla est. atque ille l. mummius, cum thespiadas, quae ad aedem felicitatis sunt, ceteraque profana ex illo oppido signa tolleret, hunc marmoreum cupidinem, quod erat consecratus, non attigit.  