c .  mai .(?)   46  romae cicero domitio non ea res me deterruit quo minus, postea quam in italiam uenisti, litteras ad te mitterem quod tu ad me nullas miseras, sed quia nec quid tibi pollicerer ipse egens rebus omnibus nec quid suaderem, cum mihimet ipsi consilium deesset, nec quid consolationis adferrem in tantis malis reperiebam. haec quamquam nihilo meliora sunt nunc [etiam] atque etiam multo desperatiora, tamen inanis esse meas litteras quam nullas malui.  ego si te intellegerem plus conatum esse suscipere rei publicae causa muneris quam quantum praestare potuisses, tamen, quibuscumque rebus possem, ad eam condicionem te uiuendi quae daretur quaeque esset hortarer. sed cum consili tui bene fortiterque suscepti eum tibi finem statueris quem ipsa fortuna terminum nostrarum contentionum esse uoluisset, oro obtestorque te pro uetere nostra coniunctione ac necessitudine proque summa mea in te beneuolentia et tua in me pari te ut nobis, parenti, coniugi, tuisque omnibus, quibus es fuistique semper carissimus, saluum conserues, incolumitati tuae tuorumque qui ex te pendent consulas, quae didicisti quaeque ab adulescentia pulcherrime a sapientissimis uiris tradita memoria et scientia comprehendisti iis hoc tempore utare, quos coniunctos summa beneuolentia plurimisque officiis amisisti eorum desiderium, si non aequo animo, at forti feras.  ego quid possim nescio, uel potius me parum posse sentio. illud tamen tibi polliceor, me quaecumque saluti dignitatique tuae conducere arbitrabor tanto studio esse facturum quanto  semper tu et studio et officio in meis rebus fuisti. hanc meam uoluntatem ad matrem tuam, optimam feminam tuique amantissimam, detuli. si quid ad me scripseris, ita faciam ut te uelle intellexero. sin autem tu minus scripseris, ego tamen omnia quae tibi utilia esse arbitrabor summo studio diligenterque curabo.  uale.