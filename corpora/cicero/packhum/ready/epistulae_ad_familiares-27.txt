c .  xu kal .  sext .   50  tarsi m. cicero imp. s. d. †canini† sal<l>ustio pro q. litteras a te mihi <binas> stator tuus reddidit tarsi a. d. xui kal. sext. his ego ordine, ut uideris uelle, respondebo.  de successore meo nihil audiui ne<que> quemquam fore arbitror. quin ad diem decedam nulla causa est, praesertim sublato metu parthico. commoraturum me nusquam sane arbitror. rhodum ciceronum causa puerorum accessurum puto, neque id tamen certum. ad urbem uolo quam primum uenire; sed tamen iter meum rei publicae et rerum urbanarum ratio gubernabit. successor tuus non potest ita maturare ullo modo ut tu me in asia possis conuenire.  de rationibus referendis, non erat incommodum te nullam referre, quam tibi scribis a bibulo fieri potestatem; sed id uix mihi uideris per legem iuliam facere posse, quam bibulus certa quadam ratione non seruat, tibi magno opere seruandam censeo.  quod scribis apamea praesidium deduci non oportuisse, uidebam item ceteros existimare molesteque ferebam de ea re minus commodos sermones maleuolorum fuisse. <sed> parthi transierint necne praeter te uideo dubitare neminem. itaque omnia praesidia, quae magna et firma paraueram, commotus hominum non dubio sermone dimisi.  rationes mei quaestoris nec uerum fuit me tibi mittere nec tamen erant confectae. eas nos apameae deponere cogitabamus. de praeda mea praeter quaestores urbanos, id est  populum romanum, terruncium nec attigit nec tacturus est quisquam. laodiceae me praedes accepturum arbitror omnis pecuniae publicae, ut et mihi et populo cautum sit sine uecturae periculo. quod scribis ad me de drach<m>um ccciↄↄↄ, nihil est quod in isto genere cuiquam possim commodare. omnis enim pecunia ita tractatur ut praeda a praefectis, quae autem mihi attributa est a quaestore curetur.  quod quaeris quid existimem de legionibus quae decretae sunt in syriam, antea dubitabam uenturaene essent; nunc mihi non est dubium quin, si antea auditum erit otium esse in syria, uenturae non sint. marium quidem successorem tarde uideo esse uenturum, propterea quod senatus ita decreuit ut cum legionibus iret.  uni epistulae respondi; uenio ad alteram. petis a me ut bibulo te quam diligentissime commendem. in quo mihi uoluntas non deest, sed locus esse uidetur tecum expostulandi. solus enim tu ex omnibus qui cum bibulo sunt certiorem me numquam fecisti quam ualde bibuli uoluntas a me sine causa abhorreret. permulti enim ad me detulerunt, cum magnus antiocheae metus esset et magna spes in me atque in exercitu meo, solitum dicere quiduis se perpeti malle quam uideri eguisse auxilio meo. quod ego officio quaestorio te adductum reticere de praetore tuo non moleste ferebam, quamquam quem ad modum tractarere audiebam. ille autem, cum ad thermum de parthico bello scriberet, ad me litteram numquam misit, ad quem intellegebat eius belli periculum pertinere. tantum de auguratu fili sui scripsit ad me;  in quo ego misericordia commotus, et quod semper amicissimus bibulo fui, dedi operam ut ei quam humanissime scriberem. ille si <in> omnis est maleuolus, quod numquam existimaui, minus offendor in me; sin autem a me est alienior, nihil tibi meae litterae proderunt. nam ad senatum quas bibulus litteras misit, in iis, quod mihi cum illo erat commune sibi soli attribuit; se ait curasse ut cum quaestu populi pecunia permutaretur. quod autem meum erat proprium, ut alariis transpadanis uti negarem, id etiam populo se remisisse scribit. quod uero illius erat solius id mecum communicat: 'equitibus auxiliariis' inquit 'cum amplius frumenti postularemus.' illud uero pusilli animi et <in> ipsa maleuolentia ieiuni atque inanis, quod ariobarzanem, quia senatus per me regem appellauit mihique commendauit, iste in litteris non regem sed regis ariobarzanis filium appellat. hoc animo qui sunt deteriores fiunt rogati. sed tibi morem gessi, litteras ad eum scripsi. quas cum acceperis, facies quod uoles.