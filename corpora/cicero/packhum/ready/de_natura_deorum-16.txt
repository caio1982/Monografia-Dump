"quid ergo, solem dicam aut lunam aut caelum deum? ergo etiam beatum: quibus fruentem uoluptatibus? et sapientem: qui potest esse in eius modi trunco sapientia?" haec uestra sunt. si igitur nec humano * , quod docui, nec tali aliquo, quod tibi ita persuasum est, quid dubitas negare deos esse? non audes. sapienter id quidem, etsi hoc loco non populum metuis sed ipsos deos. noui ego epicureos omnia sigilla uenerantes. quamquam uideo non nullis uideri epicurum, ne in offensionem atheniensium caderet, uerbis reliquisse deos re sustulisse. itaque in illis selectis eius breuibusque sententiis, quas appellatis κυρίας δόξας, haec ut opinor prima sententia est: "quod beatum et inmortale est id nec habet nec exhibet cuiquam negotium"; in hac ita exposita sententia sunt qui existiment, quod ille inscitia plane loquendi fecerit, fecisse consulto: de homine minime uafro male existimant. dubium est enim utrum dicat aliquid esse beatum et inmortale an si quod sit id esse tale. non animaduertunt hic eum ambigue locutum esse, sed multis aliis locis et illum et metrodorum tam aperte quam paulo ante te. ille uero deos esse putat, nec quemquam uidi qui ma gis ea quae timenda esse negaret timeret, mortem dico et deos: quibus mediocres homines non ita ualde mouentur, his ille clamat omnium mortalium mentes esse perterritas; tot milia latrocinantur morte proposita, alii omnia quae possunt fana conpilant: credo aut illos mortis timor terret aut hos religionis.  sed quoniam non audes (iam enim cum ipso epicuro loquar) negare esse deos, quid est quod te inpediat aut solem aut mundum aut mentem aliquam sempiternam in deorum numero ponere? "numquam uidi" inquit "animam rationis consilique participem in ulla alia nisi humana figura". quid solis numquidnam aut lunae aut quinque errantium siderum simile uidisti? sol duabus unius orbis ultimis partibus definiens motum cursus annuos conficit; huius hanc lustrationem eiusdem incensa radiis menstruo spatio luna complet; quinque autem stellae eundem orbem tenentes, aliae propius a terris aliae remotius, ab isdem principiis disparibus temporibus eadem spatia conficiunt. num quid tale epicure uidisti? ne sit igitur sol ne luna ne stellae, quoniam nihil esse potest nisi quod attigimus aut uidimus. quid deum ipsum numne uidisti? cur igitur credis esse? omnia tollamus ergo quae aut historia nobis aut ratio noua adfert. ita fit ut mediterranei mare esse non credant. quae sunt tantae animi angustiae ut, si seriphi natus esses nec umquam egressus ex insula, in qua lepusculos uulpeculasque saepe uidisses, non crederes leones et pantheras esse, cum tibi quales essent dicerentur, si uero de elephanto quis diceret, etiam rideri te putares. 