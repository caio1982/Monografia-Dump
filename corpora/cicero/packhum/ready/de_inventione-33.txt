ac de partibus quidem argumentationis satis nobis dictum uidetur: illud autem uolumus intellegi nos probe tenere aliis quoque rationibus tractari argumentationes in philosophia multis et obscuris, de quibus certum est artificium constitutum. uerum illa nobis abhorrere ab usu oratorio uisa sunt. quae pertinere autem ad dicendum putamus, ea nos commodius quam ceteros adtendisse non affirmamus; perquisitius et diligentius conscripsisse pollicemur. nunc, ut statuimus, proficisci ordine ad reliqua pergemus.  reprehensio est, per quam argumentando aduersariorum confirmatio diluitur [aut infirmatur] aut eleuatur. haec fonte inuentionis eodem utetur, quo uti tur confirmatio, propterea quod, quibus ex locis aliqua res confirmari potest, isdem potest ex locis infirmari. nihil enim considerandum est in his omnibus [inuentionibus] nisi id, quod personis aut negotiis adtributum est. quare inuentionem et argumentationum expolitionem ex illis, quae ante praecepta sunt, hanc quoque in partem orationis transferri oportebit. uerumtamen, ut quaedam praeceptio detur huius quoque partis, exponemus modos reprehensionis; quos qui obseruabunt, facilius ea, quae contra dicentur, diluere aut infirmare poterunt.  omnis argumentatio reprehenditur, si aut ex iis, quae sumpta sunt, non conceditur aliquid unum pluraue aut his concessis conplexio [ex his] confici negatur, aut si genus ipsum argumentationis uitiosum ostenditur, aut si contra firmam argumentationem alia aeque firma aut firmior ponitur. 