sed est, isdem de rebus quod dici possit subtilius, si prius epicuri sententiam uiderimus. qui censet necesse esse omnis in aegritudine esse, qui se in malis esse arbitrentur, siue illa ante prouisa et expectata sint siue inueterauerint. nam neque uetustate minui mala nec fieri praemeditata leuiora, stultamque etiam esse meditationem futuri mali aut fortasse ne futuri quidem: satis esse odiosum malum omne, cum uenisset; qui autem semper cogitauisset accidere posse aliquid aduersi, ei fieri illud sempiternum malum; si uero ne futurum quidem sit, frustra suscipi miseriam uoluntariam; ita semper angi aut accipiendo aut cogitando malo. leuationem autem aegritudinis in duabus rebus ponit, auocatione a cogitanda molestia et reuocatione ad contemplandas uoluptates. parere enim censet animum rationi posse et, quo illa ducat, sequi. uetat igitur ratio intueri molestias, abstrahit ab acer bis cogitationibus, hebetem aciem ad miserias contemplandas facit; a quibus cum cecinit receptui, inpellit rursum et incitat ad conspiciendas totaque mente contrectandas uarias uoluptates, quibus ille et praeteritarum memoria et spe consequentium sapientis uitam refertam putat. haec nostro more nos diximus, epicurii dicunt suo; sed quae dicant, uideamus, quo modo, neglegamus.  principio male reprehendunt praemeditationem rerum futurarum. nihil est enim quod tam optundat eleuetque aegritudinem quam perpetua in omni uita cogitatio nihil esse quod non accidere possit, quam meditatio condicionis humanae, quam uitae lex commentatioque parendi, quae non hoc adfert, ut semper maereamus, sed ut numquam. neque enim, qui rerum naturam, qui uitae uarietatem, qui inbecillitatem generis humani cogitat, maeret, cum haec cogitat, sed tum uel maxime sapientiae fungitur munere: utrumque enim consequitur, ut et considerandis rebus humanis proprio philosophiae fruatur officio et aduersis casibus triplici consolatione sanetur, primum quod <nihil ei accidit nisi quod> posse accidere diu cogitauerit, quae cogitatio una maxime molestias omnis extenuat et diluit, deinde quod humana humane ferenda intellegit, postremo quod uidet malum nullum  esse nisi culpam, culpam autem nullam esse, cum id, quod ab homine non potuerit praestari, euenerit. 