iam, ut haec omnia reperire ac perscrutari solitus sit, iudices, est operae pretium cognoscere. cibyratae sunt fratres quidam, tlepolemus et hiero, quorum alterum fingere opinor e cera solitum esse, alterum esse pictorem. hosce opinor, cibyrae cum in suspicionem uenissent suis ciuibus fanum expilasse apollinis, ueritos poenam iudici ac legis domo profugisse. quod uerrem artifici sui cupidum cognouerant tum, cum iste, id quod ex testibus didicistis, cibyram cum inanibus syngraphis uenerat, domo fugientes ad eum se exsules, cum iste esset in asia, contulerunt. habuit eos secum illo tempore et in legationis praedis atque furtis multum illorum opera consilioque usus est. hi sunt illi quibus in tabulis refert sese q. tadius 'dedisse iussu istius, graecis pictoribus'. eos iam bene cognitos et re probatos secum in siciliam duxit. quo posteaquam uenerunt, mirandum in modum (canis uenaticos diceres) ita odorabantur omnia et peruestigabant ut, ubi quidque esset, aliqua ratione inuenirent. aliud minando, aliud pollicendo, aliud per seruos, aliud per liberos, per amicum aliud, aliud per inimicum inueniebant; quicquid illis placuerat,  perdendum erat. nihil aliud optabant quorum poscebatur argentum nisi ut id hieroni et tlepolemo displiceret.  uerum mehercule hoc, iudices, dicam. memini pamphilum lilybitanum, amicum et hospitem meum, nobilem hominem, mihi narrare, cum iste ab sese hydriam boethi manu factam praeclaro opere et grandi pondere per potestatem abstulisset, se sane tristem et conturbatum domum reuertisse, quod uas eius modi, quod sibi a patre et a maioribus esset relictum, quo solitus esset uti ad festos dies, ad hospitum aduentus, a se esset ablatum. 'cum sederem,' inquit, 'domi tristis, accurrit uenerius; iubet me scyphos sigillatos ad praetorem statim adferre. permotus sum,' inquit; 'binos habebam; iubeo promi utrosque, ne quid plus mali nasceretur, et mecum ad praetoris domum ferri. eo cum uenio, praetor quiescebat; fratres illi cibyratae inambulabant. qui me ubi uiderunt, "ubi sunt, pamphile," inquiunt, "scyphi?" ostendo tristis; laudant. incipio queri me nihil habiturum quod alicuius esset preti si etiam scyphi essent ablati. tum illi, ubi me conturbatum uident, "quid uis nobis dare ut isti abs te ne auferantur?" ne multa, hs mille me,' inquit, 'poposcerunt; dixi me daturum. uocat interea praetor, poscit scyphos.' tum illos coepisse praetori dicere putasse se, id quod audissent, alicuius preti scyphos esse pamphili; luteum negotium esse, non dignum quod in suo argento uerres haberet. ait ille idem sibi uideri. ita pamphilus scyphos optimos aufert. 