ex .  sept .  uel in .  oct .   46 cicero s. d. cornificio collegae quod extremum fuit in ea epistula quam a te proxime accepi ad id primum respondebo; animum aduerti enim hoc uos magnos oratores facere non numquam. epistulas requiris meas; ego autem numquam, cum mihi denuntiatum esset a tuis ire aliquem, non dedi.  quod mihi uideor ex tuis litteris intellegere, te nihil commissurum esse temere nec ante quam scisses quo iste nescio qui caecilius bassus erumperet quicquam certi constituturum, id ego et speraram prudentia tua fretus et ut confiderem fecerunt tuae gratissimae mihi litterae; idque ut facias quam saepissime, ut et quid tu agas et quid agatur scire possim et etiam quid acturus sis, ualde te rogo.  etsi periniquo patiebar animo te a me digredi, tamen eo tempore me consolabar quod et in summum otium te ire arbitrabar et ab impendentibus magnis negotiis discedere. utrumque contra accidit; istic enim bellum est exortum, hic pax consecuta, sed tamen eius modi pax in qua, si adesses, multa te non delectarent, ea tamen quae ne ipsum caesarem quidem delectant. bellorum enim ciuilium ii semper exitus sunt ut non ea solum fiant quae uelit uictor sed etiam ut iis mos gerendus sit quibus adiutoribus sit parta uictoria. equidem sic iam obdurui ut ludis caesaris nostri animo  aequissimo uiderem t. plancum, audirem laberi et publi<l>i poemata.  nihil mihi tam deesse scito quam quicum haec familiariter docteque rideam. is tu eris si quam primum ueneris; quod ut facias non mea solum sed etiam tua interesse arbitror.