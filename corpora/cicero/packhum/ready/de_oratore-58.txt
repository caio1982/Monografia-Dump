tum crassus 'cum auctoritas atque amicitia uestra tum antoni facilitas eripuit' inquit 'mihi in optima mea causa libertatem recusandi: quamquam in partienda disputatione nostra, cum sibi de eis, quae dici ab oratore oporteret, sumeret, mihi autem relinqueret, ut explicarem, quem ad modum illa ornari oporteret, ea diuisit, quae seiuncta esse non possunt. nam cum omnis ex re atque uerbis constet oratio, neque uerba sedem habere possunt, si rem subtraxeris, neque res lumen, si uerba semoueris. ac mihi quidem ueteres illi maius quiddam animo complexi plus  multo etiam uidisse uidentur, quam quantum nostrorum ingeniorum acies intueri potest, qui omnia haec, quae supra et subter, unum esse et una ui atque [una] consensione naturae constricta esse dixerunt; nullum est enim genus rerum, quod aut auulsum a ceteris per se ipsum constare aut quo cetera si careant, uim suam atque aeternitatem conseruare possint. sed si haec maior esse ratio uidetur, quam ut hominum possit sensu aut cogitatione comprehendi, est etiam illa platonis uera et tibi, catule, certe non inaudita uox, omnem doctrinam harum ingenuarum et humanarum artium uno quodam societatis uinculo contineri; ubi enim perspecta uis est rationis eius, qua causae rerum atque exitus cognoscuntur, mirus quidam omnium quasi consensus doctrinarum concentusque reperitur. sed si hoc quoque uidetur esse altius, quam ut id nos humi strati suspicere possimus, illud certe tamen, quod amplexi sumus, quod profitemur, quod suscepimus, nosse et tenere debemus. una est enim, quod et ego hesterno die dixi et aliquot locis antemeridiano sermone significauit antonius, eloquentia, quascumque in oras disputationis regionesue delata est; nam siue de caeli natura loquitur siue de terrae, siue de diuina ui siue de humana, siue ex inferiore loco siue ex aequo siue ex superiore, siue ut impellat homines siue ut doceat siue ut deterreat siue ut concitet siue ut reflectat siue ut incendat siue ut leniat, siue ad paucos siue ad multos siue inter alienos siue cum suis siue secum, riuis est diducta oratio, non fontibus, et, quocumque ingreditur, eodem est instructu ornatuque comitata. sed quoniam oppressi iam sumus opinionibus non modo uulgi, uerum etiam hominum leuiter eruditorum, qui, quae complecti tota nequeunt, haec facilius diuulsa et quasi discerpta contrectant, et qui tamquam ab animo corpus, sic a sententiis uerba seiungunt, quorum sine interitu fieri neutrum potest, non suscipiam  oratione mea plus quam mihi imponitur; tantum significabo breui neque uerborum ornatum inueniri posse non partis expressisque sententiis, neque esse ullam sententiam inlustrem sine luce uerborum. sed prius quam illa conor attingere, quibus orationem ornari atque inluminari putem, proponam breuiter quid sentiam de uniuerso genere dicendi. 