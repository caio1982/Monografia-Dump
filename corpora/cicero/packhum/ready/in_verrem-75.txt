et quoniam de ea pecunia quam tibi ad statuam censores contulerunt dixi, non mihi praetermittendum uidetur ne illud quidem genus pecuniae conciliatae quam tu a ciuitatibus statuarum nomine coegisti. uideo enim eius pecuniae summam esse pergrandem, ad hs uiciens: tantum conficietur ex testimoniis et litteris ciuitatum. et iste hoc concedit nec potest aliter dicere. quare cuius modi  putamus esse illa quae negat, cum haec tam improba sint quae fatetur? quid enim uis constitui? consumptam esse istam omnem pecuniam in statuis? fac ita esse; tamen hoc ferendum nullo modo est, tantam a sociis pecuniam auferri ut omnibus in angiportis praedonis improbissimi statua ponatur, qua uix tuto transiri posse uideatur. uerum ubi tandem aut in quibus statuis ista tanta pecunia consumpta est? 'consumetur,' inquies. scilicet exspectemus legitimum illud quinquennium; si hoc interuallo non consumpserit, tum denique nomen eius de pecuniis repetundis statuarum nomine deferemus. reus est maximis plurimisque criminibus in iudicium uocatus: hs uiciens ex hoc uno genere captum uidemus. si condemnatus eris, non, opinor, id ages ut ista pecunia in quinquennio consumatur in statuis; sin absolutus eris, quis erit tam amens qui te ex tot tantisque criminibus elapsum post quinquennium statuarum nomine arcessat? ita si neque adhuc consumpta est ista pecunia et est perspicuum non consumptum iri, licet iam intellegamus inuentam esse rationem quare et iste hs uiciens ex hoc uno genere conciliarit et ceperit, et ceteri— si hoc a uobis erit comprobatum—quam uolent magnas hoc nomine pecunias capere possint; ut iam uideamur non a pecuniis capiendis homines absterrere, sed, cum genera quaedam pecuniarum capiendarum comprobarimus, honesta nomina turpissimis rebus imponere. etenim, si c. uerres hs  c  milia populum uerbi gratia centuripinum poposcisset eamque ab iis pecuniam abstulisset, non, opinor, esset  dubium quin eum, cum id planum fieret, condemnari necesse esset. quid? si eundem populum hs  cc  milia poposcit eaque coegit atque abstulit, num idcirco absoluetur quod adscriptum est eam pecuniam datam statuarum nomine? non, opinor; nisi forte id agimus, non ut magistratibus nostris moram accipiendi, sed ut sociis causam dandi adferre uideamur. 