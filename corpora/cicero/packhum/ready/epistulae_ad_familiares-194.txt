u id .  mai .(?)   43  in gallia narbonensi cis isaram plancus ciceroni his litteris scriptis quae postea accidissent, scire te ad rem publicam putaui pertinere. sedulitas mea, ut spero, et mihi et rei publicae tulit fructum. namque adsiduis internuntiis cum lepido egi ut omissa omni contentione reconciliataque uoluntate nostra communi consilio rei publicae succurreret; se, liberos urbemque pluris quam unum perditum abiectumque latronem putaret obsequioque meo, si ita faceret, ad omnis res abuteretur. profeci. itaque per laterensem internuntium fidem mihi dedit se antonium, si prohibere prouincia sua non potuisset, bello persecuturum; me ut uenirem copiasque coniungerem rogauit, eoque magis quod et antonius ab equitatu firmus esse dicebatur et lepidus ne mediocrem quidem equitatum habebat. nam etiam ex paucitate eius non multis ante diebus †decem†, qui optimi fuerant, ad me transierunt.   quibus rebus ego cognitis cunctatus non sum. in cursu bonorum consiliorum lepidum adiuuandum putaui. aduentus meus quid profecturus esset uidi, uel quod equitatu meo persequi atque opprimere equitatum eius possem uel quod exercitus lepidi eam partem quae corrupta est et ab re publica alienata et corrigere et coercere praesentia mei exercitus possem. itaque in isara, flumine maximo quod in finibus est allobrogum, ponte uno die facto exercitum a. d. uii id. mai. traduxi. cum uero mihi nuntiatum esset l. antonium praemissum cum equitibus et cohortibus ad forum iuli uenisse, fratrem cum equitum quattuor milibus ut occurreret ei misi a. d. u id. mai. ipse maximis itineribus cum iiii legionibus expeditis et reliquo equitatu subsequar. si nos mediocris modo fortuna rei publicae adiuuerit, et audaciae perditorum et nostrae sollicitudinis hic finem reperiemus. quod si latro praecognito nostro aduentu rursus in italiam se recipere coeperit, bruti erit officium occurrere ei; cui scio nec consilium nec animum defuturum. ego tamen, si id acciderit, fratrem cum equitatu mittam qui sequatur italiamque a uastatione defendat.  fac ualeas meque mutuo diligas.