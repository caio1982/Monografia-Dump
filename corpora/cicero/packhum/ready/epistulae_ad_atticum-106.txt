ui kal .  sext .   51  trallibus (?) cicero attico sal. ante quam aliquo loco consedero, neque longas a me neque semper mea manu litteras exspectabis; cum autem erit spatium utrumque <prae>stabo. nunc iter conficiebamus aestuosa et puluerulenta uia. dederam epheso pridie; has dedi trallibus. in prouincia mea fore me putabam kal. sext. ex ea die, si me amas, παράπηγμα ἐνιαύσιον commoueto. interea tamen haec [quae] mihi quae uellem adferebantur,  primum otium parthicum, dein confectae pactiones publicanorum, postremo seditio militum sedata ab appio stipendiumque eis usque ad id. quint. persolutum.  nos asia accepit admirabiliter. aduentus noster fuit nemini ne minimo quidem sumptui. spero meos omnis seruire laudi meae; tamen magno timore sum, sed bene speramus. omnes iam nostri praeter tullium tuum uenerunt. erat mihi in animo recta proficisci ad exercitum, aestiuos mensis reliquos rei militari dare, hibernos iuris dictioni.  tu uelim, si me nihilo minus nosti curiosum in re publica quam te, scribas ad me omnia, quae sint, quae futura sint. nihil mihi gratius facere potes; nisi tamen id erit mihi gratissimum, si quae tibi mandaui confeceris in primisque illud ἐνδόμυχον, quo mihi scis nihil esse carius.  habes epistulam plenam festinationis et pulueris; reliquae subtiliores erunt.