oct .  uel nou .   54 cicero trebatio s. ex tuis litteris et quinto fratri gratias egi et te aliquando collaudare possum quod iam uideris certa aliqua in sententia constitisse. nam primorum mensum litteris tuis uehementer commouebar, quod mihi interdum (pace tua dixerim) leuis in urbis urbanitatisque desiderio, interdum piger, interdum timidus in labore militari, saepe autem etiam, quod a te alienissimum est, subimpudens uidebare. tamquam enim syngrapham ad imperatorem, non epistulam, attulisses, sic pecunia ablata domum redire properabas, nec tibi in mentem ueniebat eos ipsos qui cum syngraphis uenissent alexandream nummum adhuc nullum auferre potuisse.  ego, si mei commodi rationem ducerem, te mecum esse maxime uellem. non enim mediocri adficiebar uel uoluptate  ex consuetudine nostra uel utilitate ex consilio atque opera tua. sed cum te ex adulescentia tua in amicitiam et fidem meam contulisses, semper te non modo tuendum mihi sed etiam augendum atque ornandum putaui. itaque, quoad opinatus sum me in prouinciam exiturum, quae ad te ultro detulerim, meminisse te credo. postea quam ea mutata ratio est, cum uiderem me a caesare honorificentissime tractari et unice diligi hominisque liberalitatem incredibilem et singularem fidem nossem, sic ei te commendaui et tradidi ut grauissime diligentissimeque potui. quod ille ita et accepit et mihi saepe litteris significauit et tibi et uerbis et re ostendit mea commendatione sese ualde esse commotum. hunc tu uirum nactus, si me aut sapere aliquid aut uelle tua causa putas, ne dimiseris et, <si> quae te forte res aliquando offenderit, cum ille aut occupatione aut difficultate tardior tibi erit uisus, perferto et ultima exspectato; quae ego tibi iucunda et honesta praestabo.  pluribus te hortari non debeo. tantum moneo, neque amicitiae confirmandae clarissimi ac liberalissimi uiri neque uberioris prouinciae neque aetatis magis idoneum tempus, si hoc amiseris, te esse ullum umquam reperturum. hoc, quem ad modum uos scribere soletis in uestris libris, idem q. cornelio uidebatur.  in britanniam te profectum non esse gaudeo, quod et labore caruisti et ego te de rebus illis non audiam. ubi sis hibernaturus et qua spe aut condicione perscribas ad me uelim. 