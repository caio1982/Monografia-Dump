nunc iam summatim exponam quibus criminibus oppianicus damnatus sit ut et constantiam a. cluenti et rationem accusationis perspicere possitis. ac primum causa accusandi quae fuerit ostendam ut id ipsum a. cluentium ui ac necessitate coactum fecisse uideatis. cum manifesto uenenum deprehendisset quod uir matris oppianicus ei parauisset, et res non coniectura sed oculis et manibus teneretur, neque in causa ulla dubitatio posset esse, accusauit oppianicum; quam constanter et quam diligenter postea dicam; nunc hoc scire uos uolui, nullam huic aliam accusandi causam fuisse nisi uti propositum uitae periculum et cotidianas capitis insidias hac una ratione uitaret. atque ut intellegatis eis accusatum esse criminibus oppianicum ut neque accusator timere neque reus sperare debuerit, pauca  uobis illius iudici crimina exponam; quibus cognitis nemo uestrum mirabitur illum diffidentem rebus suis ad staienum atque ad pecuniam confugisse.  larinas quaedam fuit dinaea, socrus oppianici, quae filios habuit m. et n. aurios et cn. magium et filiam magiam nuptam oppianico. m. aurius adulescentulus bello italico captus apud asculum in q. sergi senatoris, eius qui inter sicarios damnatus est, manus incidit et apud eum fuit in ergastulo. n. autem aurius, frater eius, mortuus est heredemque cn. magium fratrem reliquit. postea magia, uxor oppianici, mortua est. postremo unus qui reliquus erat dinaeae filius cn. magius est mortuus. is heredem fecit illum adulescentulum oppianicum, sororis suae filium, eumque partiri cum dinaea matre iussit. interim uenit index ad dinaeam neque obscurus neque incertus qui nuntiaret ei filium eius, m. aurium, uiuere et in agro gallico esse in seruitute. mulier amissis liberis, cum unius reciperandi fili spes esset ostentata, omnis suos propinquos filique sui necessarios conuocauit et ab eis flens petiuit ut negotium susciperent, adulescentem inuestigarent, sibi restituerent eum filium quem tamen unum ex multis fortuna reliquum esse uoluisset. haec cum agere instituisset, oppressa morbo est. itaque testamentum fecit eius modi ut illi filio hs  cccc  milia legaret, heredem institueret eundem illum oppianicum, nepotem suum; atque eis diebus paucis est mortua. propinqui tamen illi, quem ad modum uiua dinaea instituerant, ita mortua illa ad inuestigandum  m. aurium cum eodem illo indice in agrum gallicum profecti sunt. interim oppianicus ut erat, sicuti multis ex rebus reperietis, singulari scelere et audacia, per quendam gallicanum, familiarem suum, primum illum indicem pecunia corrupit, deinde ipsum <m.> aurium non magna iactura facta tollendum interficiendumque curauit. illi autem qui erant ad propinquum inuestigandum et reciperandum profecti litteras larinum ad aurios, illius adulescentis suosque necessarios, mittunt sibi difficilem esse inuestigandi rationem, quod intellegerent indicem ab oppianico esse corruptum. quas litteras a. aurius, uir fortis et experiens et domi nobilis et m. illius auri perpropinquus, in foro palam multis audientibus, cum adesset oppianicus, recitat et clarissima uoce se nomen oppianici, si interfectum m. aurium esse comperisset, delaturum esse testatur. interim breui tempore illi qui erant in agrum gallicum profecti larinum reuertuntur; interfectum esse m. aurium nuntiant. animi non solum propinquorum sed etiam omnium larinatium odio oppianici et illius adulescentis misericordia commouentur. itaque cum a. aurius is qui antea denuntiarat clamore hominem ac minis insequi coepisset, larino profugit et se in castra clarissimi uiri, q. metelli, contulit. post illam autem fugam sceleris et conscientiae testem numquam se iudiciis, numquam legibus, numquam inermem inimicis committere ausus est sed per illam l. sullae uim atque uictoriam larinum in summo timore omnium cum  armatis aduolauit; quattuoruiros quos municipes fecerant sustulit; se a sulla et alios praeterea tris factos esse dixit et ab eodem sibi esse imperatum ut <a.> aurium illum qui sibi delationem nominis et capitis periculum ostentarat, et alterum <a.> aurium et eius l. filium et sex. uibium quo sequestre in illo indice corrumpendo dicebatur esse usus, proscribendos interficiendosque curaret. itaque illis crudelissime interfectis non mediocri ab eo ceteri proscriptionis et mortis metu terrebantur. his rebus in causa iudicioque patefactis quis est qui illum absolui potuisse arbitretur? atque haec parua sunt; cognoscite reliqua ut non aliquando condemnatum esse oppianicum sed aliquam diu incolumem fuisse miremini. 