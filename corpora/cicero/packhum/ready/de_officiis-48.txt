omnino duo sunt genera largorum, quorum alteri prodigi, alteri liberales; prodigi, qui epulis et uiscerationibus et gladiatorum muneribus ludorum uenationumque apparatu pecunias profundunt in eas res, quarum memoriam aut breuem aut nullam omnino sint relicturi, liberales autem, qui suis facultatibus aut captos a praedonibus redimunt, aut aes alienum suscipiunt amicorum aut in filiarum collocatione adiuuant aut opitulantur uel in re quaerenda uel augenda. itaque miror, quid in mentem uenerit theophrasto, in eo libro, quem de diuitiis scripsit, in quo multa praeclare, illud absurde: est enim multus in laudanda magnificentia et apparitione popularium munerum taliumque sumptuum facultatem fructum diuitiarum putat. mihi autem ille fructus liberalitatis, cuius pauca exempla posui, multo et maior uidetur et certior. quanto aristoteles grauius et uerius nos reprehendit, qui has pecuniarum effusiones non admiremur, quae fiunt ad multitudinem deleniendam. at ii, 'qui ab hoste obsidentur, si emere aquae sextarium cogerentur mina,  hoc primo incredibile nobis uideri omnesque mirari, sed cum adtenderint, ueniam necessitati dare, in his immanibus iacturis infinitisque sumptibus nihil nos magnopere mirari, cum praesertim neque necessitati subueniatur nec dignitas augeatur ipsaque illa delectatio multitudinis ad breue <exigatur> exiguumque tempus eaque a leuissimo quoque, in quo tamen ipso una cum satietate memoria quoque moriatur uoluptatis.' bene etiam colligit 'haec pueris et mulierculis et seruis et seruorum simillimis liberis esse grata, graui uero homini et ea, quae fiunt, iudicio certo ponderanti probari posse nullo modo'. quamquam intellego in nostra ciuitate inueterasse iam bonis temporibus, ut splendor aedilitatum ab optimis uiris postuletur. itaque et p. crassus cum cognomine diues tum copiis functus est aedilicio maximo munere, et paulo post l. crassus cum omnium hominum moderatissimo q. mucio magnificentissima aedilitate functus est, deinde c. claudius app. f., multi post, luculli, hortensius, silanus; omnes autem p. lentulus me consule uicit superiores; hunc est scaurus imitatus; magnificentissima uero nostri pompei munera secundo consulatu; in quibus omnibus quid mihi placeat, uides. uitanda tamen suspicio est auaritiae. mamerco, homini diuitissimo, praetermissio aedilitatis consulatus repulsam attulit. quare et si postulatur a populo, bonis uiris si non desiderantibus, ad tamen approbantibus faciundum est, modo pro facultatibus, nos ipsi ut fecimus, et si quando aliqua res maior atque utilior  populari largitione adquiritur, ut oresti nuper prandia in semitis decumae nomine magno honori fuerunt. ne m. quidem seio uitio datum est, quod in caritate asse modium populo dedit; magna enim se et inueterata inuidia nec turpi iactura, quando erat aedilis, nec maxima liberauit. sed honori summo nuper nostro miloni fuit qui gladiatoribus emptis rei publicae causa, quae salute nostra continebatur, omnes p. clodii conatus furoresque compressit. causa igitur largitionis est, si aut necesse est aut utile. in his autem ipsis mediocritatis regula optima est. l. quidem philippus, q. f., magno uir ingenio inprimisque clarus, gloriari solebat se sine ullo munere adeptum esse omnia, quae haberentur amplissima. dicebat idem cotta, curio. nobis quoque licet in hoc quodam modo gloriari; nam pro amplitudine honorum, quos cunctis suffragiis adepti sumus nostro quidem anno, quod contigit eorum nemini, quos modo nominaui, sane exiguus sumptus aedilitatis fuit. atque etiam illae impensae meliores, muri, naualia, portus, aquarum ductus omniaque, quae ad usum rei publicae pertinent, quamquam, quod praesens tamquam in manum datur, iucundius est, tamen haec in posterum gratiora. theatra, porticus, noua templa uerecundius reprehendo propter pompeium, sed doctissimi non probant, ut et hic ipse panaetius, quem multum in his libris secutus sum non interpretatus, et phalereus demetrius, qui periclem, principem graeciae uituperat, quod tantam pecuniam in praeclara illa propylaea coniecerit. sed de hoc genere toto in iis libris, quos de re publica  scripsi, diligenter est disputatum. tota igitur ratio talium largitionum genere uitiosa est, temporibus necessaria et tum ipsum et ad facultates accommodanda et mediocritate moderanda est. 