nympho est centuripinus, homo gnauus et industrius, experientissimus ac diligentissimus arator. is cum arationes magnas conductas haberet, quod homines etiam locupletes, sicut ille est, in sicilia facere consuerunt, easque magna impensa magnoque instrumento tueretur, tanta ab isto iniquitate oppressus est ut non modo arationes relinqueret, sed etiam ex sicilia profugeret romamque una cum multis ab isto eiectis ueniret. fecit ut decumanus nymphonem negaret ex edicto illo praeclaro, quod nullam ad aliam rem nisi ad huius modi quaestus pertinebat, numerum iugerum professum esse. nympho cum se uellet aequo iudicio defendere, dat iste uiros optimos recuperatores, eundem illum medicum cornelium, is est artemidorus pergaeus, qui in sua patria dux isti quondam et magister ad spoliandum dianae templum fuit, et haruspicem uolusium et ualerium praeconem. nympho antequam plane constitit condemnatur. quanti fortasse quaeritis. nulla erat edicti poena certa: frumenti eius omnis quod in areis esset. sic apronius decumanus non decumam debitam, non frumentum remotum atque celatum, sed tritici  uii  milia medimnum ex nymphonis arationibus edicti poena, non redemptionis aliquo iure tollit.   xenonis menaeni, nobilissimi hominis, uxoris fundus erat colono locatus; colonus, quod decumanorum iniurias ferre non poterat, ex agro profugerat. uerres in xenonem iudicium dabat illud suum damnatorium de iugerum professione. xeno ad se pertinere negabat; fundum elocatum esse dicebat. dabat iste iudicium,  si pareret iugera eius fundi plura esse quam colonus esset professus , tum uti xeno damnaretur. dicebat ille non modo se non arasse, id quod satis erat, sed nec dominum eius esse fundi nec locatorem; uxoris esse; eam ipsam suum negotium gerere, ipsam locauisse. defendebat xenonem homo summo splendore et summa auctoritate praeditus, m. cossutius. iste nihilo minus iudicium hs  i ↄↄↄ dabat. ille tametsi recuperatores de cohorte latronum sibi parari uidebat, tamen iudicium se accepturum esse dicebat. tum iste maxima uoce ueneriis imperat, ut xeno audiret, dum res iudicetur hominem ut adseruent; cum iudicata sit, ad se ut adducant; et illud simul ait, se non putare illum, si propter diuitias poenam damnationis contemneret, etiam uirgas contempturum. hac ille ui et hoc metu adductus tantum decumanis dedit quantum iste imperauit. 