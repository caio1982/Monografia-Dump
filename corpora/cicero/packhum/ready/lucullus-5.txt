quae cum dixisset, sic rursus exorsus est: 'primum mihi uidemini' (me autem nomine appellabat) 'cum ueteres physicos nominatis facere idem quod  seditiosi ciues solent cum aliquos ex antiquis claros uiros proferunt quos dicant fuisse populares, ut eorum ipsi similes esse uideantur. repetunt i a p. ualerio qui exactis regibus primo anno consul fuit, commemorant reliquos qui leges populares de prouocationibus tulerint cum consules essent; tum ad hos notiores, c. flaminium qui legem agrariam aliquot annis ante secundum punicum bellum tribunus plebis tulerit inuito senatu et postea bis consul factus sit, l. cassium q. pompeium. illi quidem etiam p. africanum referre in eundem numerum solent; duo uero sapientissimos et clarissimos fratres p. crassum et p. scaeuolam aiunt tib. graccho legum auctores fuisse, alterum quidem ut uidemus palam, alterum ut suspicantur obscurius. addunt etiam c. marium; et de hoc quidem nihil mentiuntur. horum nominibus tot uirorum atque tantorum expositis eorum se institutum sequi dicunt. similiter uos cum perturbare ut illi rem publicam sic uos philosophiam bene iam constitutam uelitis, empedoclen anaxagoran democritum parmeniden xenophanen, platonem etiam et socratem profertis. sed neque saturninus, ut nostrum inimicum potissimum nominem, simile quicquam habuit ueterum illorum, nec arcesilae calumnia conferenda est cum democriti uerecundia. et tamen isti physici raro admodum, cum haerent aliquo loco, exclamant quasi mente incitati, empedocles quidem ut interdum mihi furere uideatur, abstrusa esse omnia, nihil nos sentire nihil cernere nihil omnino quale sit posse reperire; maiorem autem partem mihi quidem omnes isti uidentur nimis etiam quaedam adfirmare plusque profiteri se scire quam sciant. quod si  illi tum in nouis rebus quasi modo nascentes haesitauerunt, nihilne tot saeculis summis ingeniis maxumis studiis explicatum putamus? nonne cum iam philosophorum disciplinae grauissimae constitissent tum exortus est <ut> in optuma re publica tib. gracchus qui otium perturbaret sic arcesilas qui constitutam philosophiam euerteret et in eorum auctoritate delitisceret qui negauissent quicquam sciri aut percipi posse. quorum e numero tollendus est et plato et socrates, alter quia reliquit perfectissimam disciplinam, peripateticos et academicos nominibus differentes re congruentes, a quibus stoici ipsi uerbis magis quam sententiis dissenserunt,—socrates autem de se ipse detrahens in disputatione plus tribuebat is quos uolebat refellere; ita cum aliud diceret atque sentiret, libenter uti solitus est ea dissimulatione quam graeci εἰρωνείαν uocant; quam ait etiam in africano fuisse fannius, idque propterea uitiosum in illo non putandum quod idem fuerit in socrate. 