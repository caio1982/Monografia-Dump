 marcus  laudemus igitur prius legem ipsam ueris et propriis generis sui laudibus?   atticus  sane quidem, sicut de religionum lege fecisti.    marcus  uidetis igitur magistratus hanc esse uim, ut praesit praescribatque recta et utilia et coniuncta cum legibus. ut enim magistratibus leges, sic populo praesunt magistratus uereque dici potest, magistratum legem esse loquentem, legem autem mutum magistratum.  nihil porro tam aptum est ad ius condicionemque naturae—quod quom dico, legem a me dici intellegi uolo—quam imperium, sine quo nec domus ulla nec ciuitas nec gens nec hominum uniuersum genus stare, nec rerum natura omnis nec ipse mundus potest. nam et hic deo paret, et huic oboediunt maria terraeque, et hominum uita iussis supremae legis obtemperat.  atque ut ad haec citeriora ueniam et notiora nobis, omnes antiquae gentes regibus quondam paruerunt. quod genus imperii primum ad homines iustissimos et sapientissimos deferebatur (idque <e>t in re publica nostra maxime ualuit, quoad ei regalis potestas praefuit), deinde etiam deinceps posteris prodebatur; quod [et] in iis qui etiam nunc regnant<ur> manet. quibus autem regia potestas non placuit, non ii nemini, sed non semper uni parere uoluerunt. nos autem quoniam leges damus liberis populis, quaeque de optima re publica sentiremus, in sex libris ante diximus, accommodabimus hoc tempore leges ad  illum, quem probamus, ciuitatis statum.  magistratibus igitur opus est, sine quorum prudentia ac diligentia esse ciuitas non potest, quorumque descriptione omnis rei publicae moderatio continetur. neque solum iis praescribendus est imperandi, sed etiam ciuibus obtemperandi modus. nam et qui bene imperat, paruerit aliquando necesse est, et qui modeste paret, uidetur qui aliquando imperet dignus esse. itaque oportet et eum qui paret sperare se aliquo tempore imperaturum, et illum qui imperat cogitare breui tempore sibi esse parendum. nec uero solum ut obtemperent oboediantque magistratibus, sed etiam ut eos colant diligantque, praescribimus, ut charondas in suis facit legibus. noster uero plato titanum e genere <natos> statuit eos qui, ut illi caelestibus, sic hi aduers<ar>entur magistratibus. quae cum ita sint, ad ipsas iam leges ueniamus, si placet. 