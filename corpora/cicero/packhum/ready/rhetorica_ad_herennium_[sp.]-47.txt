liber tertius  ad omnem iudicialem causam quemadmodum conueniret inuentionem rerum adcommodari, satis abundanter arbitror superioribus libris demonstratum. nunc earum rationem rerum inueniendarum, quae pertinebant ad causas deliberatiuas et demonstratiuas, in hunc librum transtulimus,  ut omnis inueniundi praeceptio tibi quam primum persolueretur. reliquae quattuor partes erant artificii. de tribus partibus in hoc libro dictum est: dispositione, pronuntiatione, memoria. de elocutione, quia plura dicenda uidebantur, in quarto libro conscribere maluimus, quem, ut arbitror, tibi librum celeriter absolutum mittemus, ne quid tibi r<h>etoricae artis deesse possit. interea prima quaeque et nobiscum, cum uoles, et interdum sine nobis legendo consequere, ne quid inpediare, quin ad hanc utilitatem pariter nobiscum progredi possis. nunc tu fac attentum te praebeas: nos proficisci ad instituta pergemus. 