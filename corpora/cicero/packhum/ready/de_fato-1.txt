quibus actis quid ergo? inquit ille, quoniam oratorias exercitationes non tu quidem, ut spero, reliquisti, sed certe philosophiam illis anteposuisti, possumne aliquid audire? tu uero, inquam, uel audire uel dicere; nec enim, id quod recte existimas, oratoria illa studia deserui, quibus etiam te incendi, quamquam flagrantissumum acceperam, nec ea, quae nunc tracto, minuunt, sed augent potius illam facultatem. nam cum hoc genere philosophiae, quod nos sequimur, magnam habet orator societatem; subtilitatem enim ab academia mutuatur et ei uicissim reddit ubertatem orationis et ornamenta dicendi. quam ob rem, inquam, quoniam utriusque studii nostra possessio est, hodie, utro frui malis, optio sit tua. tum hirtius: gratissumum, inquit, et tuorum omnium simile; nihil enim umquam abnuit meo studio uoluntas tua. sed quoniam rhetorica mihi uestra sunt nota teque in iis et audiuimus saepe et audiemus atque hanc academicorum contra propositum disputandi consuetudinem indicant te suscepisse tusculanae disputationes, ponere aliquid, ad quod audiam, si tibi non est molestum, uolo. an mihi, inquam, potest quicquam esse molestum, quod tibi gratum futurum sit? sed ita audies, ut romanum hominem, ut timide ingredientem ad hoc genus disputandi, ut longo interuallo haec studia repetentem. ita, inquit, audiam te disputantem, ut ea lego, quae scripsisti. proinde ordire. considamus hic.  . . . quorum in aliis, ut in antipatro poÃ«ta, ut in brumali die natis, ut in simul aegrotantibus fratribus, ut in urina, ut in unguibus, ut in reliquis eius modi, naturae contagio ualet, quam ego non tollo, uis est nulla fatalis; in aliis autem fortuita quaedam esse  possunt, ut in illo naufrago, ut in icadio, ut in daphita; quaedam etiam posidonius (pace magistri dixerim) comminisci uidetur; sunt quidem absurda. quid enim? si daphitae fatum fuit ex equo cadere atque ita perire, ex hocne equo, qui cum equus non esset, nomen habebat alienum? aut philippus hasne in capulo quadrigulas uitare monebatur? quasi uero capulo sit occisus. quid autem magnum aut naufragum illum sine nomine in riuo esse lapsum? (quamquam huic quidem hic scribit praedictum in aqua esse pereundum); ne hercule icadii quidem praedonis uideo fatum ullum; nihil enim scribit ei praedictum. quid mirum igitur ex spelunca saxum in crura eius incidisse? puto enim, etiamsi icadius tum in spelunca non fuisset, saxum tamen illud casurum fuisse. nam aut nihil omnino est fortuitum, aut hoc ipsum potuit euenire fortuna. quaero igitur (atque hoc late patebit), si fati omnino nullum nomen, nulla natura, nulla uis esset et forte temere casu aut pleraque fierent aut omnia, num aliter, ac nunc eueniunt, euenirent. quid ergo adtinet inculcare fatum, cum sine fato ratio omnium rerum ad naturam fortunamue referatur? 