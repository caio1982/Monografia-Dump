hic aliquando, serius quam ipse uellet, cn. pompeius inuitissimis iis qui mentem optimi ac fortissimi uiri suis consiliis fictisque terroribus a defensione meae salutis auerterant, excitauit illam suam non sopitam, sed suspicione aliqua retardatam consuetudinem rei publicae bene gerendae. non est passus ille uir, qui sceleratissimos ciuis, qui acerrimos hostis, qui maximas nationes, qui reges, qui gentis feras atque inauditas, qui praedonum infinitam manum, qui etiam seruitia uirtute uictoriaque domuisset, qui omnibus bellis terra marique compressis imperium populi romani orbis terrarum terminis definisset, rem publicam euerti scelere paucorum, quam ipse non solum consiliis sed etiam sanguine  suo saepe seruasset: accessit ad causam publicam, restitit auctoritate sua reliquis rebus, questus est de praeteritis. fieri quaedam ad meliorem spem inclinatio uisa est. decreuit senatus frequens de meo reditu kalendis iuniis, dissentiente nullo, referente l. ninnio, cuius in mea causa numquam fides uirtusque contremuit. intercessit ligus iste nescio qui, additamentum inimicorum meorum. res erat et causa nostra eo iam loci ut erigere oculos et uiuere uideretur. quisquis erat qui aliquam partem in meo luctu sceleris clodiani attigisset, quocumque uenerat, quod iudicium cumque subierat, damnabatur: inueniebatur nemo qui se suffragium de me tulisse confiteretur. decesserat ex asia frater meus magno squalore, sed multo etiam maiore maerore. huic ad urbem uenienti tota obuiam ciuitas cum lacrimis gemituque processerat. loquebatur liberius senatus; concurrebant equites romani; piso ille, gener meus, cui fructum pietatis suae neque ex me neque a populo romano ferre licuit, a propinquo suo socerum suum flagitabat; omnia senatus reiciebat, nisi de me primum consules rettulissent. 