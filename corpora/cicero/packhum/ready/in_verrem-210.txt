tu cum esses praetor renuntiatus quoquo modo,—mitto enim et praetereo quid tum sit actum,—sed cum esses renuntiatus, ut dixi, non ipsa praeconis uoce excitatus es, qui te totiens seniorum iuniorumque centuriis illo honore  adfici pronuntiauit, ut hoc putares, aliquam rei publicae partem tibi creditam, annum tibi illum unum domo carendum esse meretricis? cum tibi sorte obtigisset uti ius diceres, quantum negoti, quid oneris haberes, numquam cogitasti? neque illud rationis habuisti, si forte te expergefacere posses, eam prouinciam, quam tueri singulari sapientia atque integritate difficile esset, ad summam stultitiam nequitiamque uenisse? itaque non modo a domo tua chelidonem in praetura excludere noluisti, sed in chelidonis domum praeturam totam detulisti. secuta prouincia est; in qua numquam tibi uenit in mentem non tibi idcirco fascis ac securis et tantam imperi uim tantamque ornamentorum omnium dignitatem datam ut earum rerum ui et auctoritate omnia repagula pudoris officique perfringeres, ut omnium bona praedam tuam duceres, ut nullius res tuta, nullius domus clausa, nullius uita saepta, nullius pudicitia munita contra tuam cupiditatem et audaciam posset esse; in qua tu te ita gessisti ut, omnibus cum teneare rebus, ad bellum fugitiuorum confugias; ex quo iam intellegis non modo nullam tibi defensionem, sed maximam uim criminum exortam. nisi forte italici fugitiuorum belli reliquias atque illud tempsanum incommodum proferes, ad quod recens cum te peropportune fortuna attulisset, si quid in te uirtutis aut industriae habuisses, idem qui semper fueras inuentus es.  cum ad te ualentini uenissent et pro iis homo disertus ac nobilis, m. marius, loqueretur, ut negotium susciperes, ut, cum penes te praetorium imperium ac nomen esset, ad illam  paruam manum exstinguendam ducem te principemque praeberes, non modo id refugisti, sed eo ipso tempore, cum esses in litore, tertia illa tua, quam tu tecum deportaras, erat in omnium conspectu; ipsis autem ualentinis ex tam inlustri nobilique municipio tantis de rebus responsum dedisti, cum esses cum tunica pulla et pallio. quid hunc proficiscentem, quid in ipsa prouincia fecisse existimatis qui, cum iam ex prouincia non ad triumphum sed ad iudicium decederet, ne illam quidem infamiam fugerit quam sine ulla uoluptate capiebat? o diuina senatus frequentis in aede bellonae admurmuratio! memoria tenetis, iudices, cum aduesperasceret et paulo ante esset de hoc tempsano incommodo nuntiatum, cum inueniretur nemo qui in illa loca cum imperio mitteretur, dixisset<que> quidam uerrem esse non longe a tempsa, quam ualde uniuersi admurmurauerint, quam palam principes dixerint contra. et his tot criminibus testimoniisque conuictus in eorum tabella spem sibi aliquam proponit, quorum omnium palam causa incognita uoce damnatus est? 