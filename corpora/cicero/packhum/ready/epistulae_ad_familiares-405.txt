ex .  ian .   45  brundisii c. cassius s. d. m. ciceroni s. u. b.  non mehercule in hac mea peregrinatione quicquam libentius facio quam scribo ad te; uideor enim cum praesente loqui et iocari. nec tamen hoc usu uenit propter spectra cati<a>na; pro quo tibi proxima epistula tot rusticos stoicos regeram ut catium athenis natum esse dicas.  pansam nostrum secunda uoluntate hominum paludatum ex urbe exisse cum ipsius causa gaudeo tum mehercule etiam omnium nostrum. spero enim homines intellecturos quanto sit omnibus odio crudelitas et quanto amori probitas et clementia, atque ea quae maxime mali petant et concupiscant  ad bonos peruenire. difficile est enim persuadere hominibus τὸ καλὸν δι’ αὑτὸ αἱρετὸν esse; ἡδονὴν uero et ἀτ<αρ>αξίαν uirtute, iustitia, τῷ καλῷ parari et uerum et probabile est. ipse enim epicurus, a quo omnes catii et amafinii, mali uerborum interpretes, proficiscuntur, dicit 'οὐκ ἔστιν ἡδέως ἄνευ τοῦ καλῶς καὶ δικαίως ζῆν'. itaque et pansa, qui ἡδονὴν sequitur, uirtutem retinet et ii qui a uobis φιλήδονοι uocantur sunt φιλόκαλοι et φιλοδίκαιοι omnisque uirtutes et colunt et retinent. itaque sulla, cuius iudicium probare debemus, cum dissentire philosophos uideret, non quaesiit quid bonum esset <s>ed omnia bona coemit. cuius ego mortem forti mehercules animo tuli. nec tamen caesar diutius nos eum desiderare patietur (nam habet damnatos quos pro illo nobis restituat) nec ipse sectorem desiderabit cum filium uiderit.  nunc, ut ad rem publicam redeam, quid in hispaniis geratur rescribe. peream nisi sollicitus sum; ac malo ueterem et clementem dominum habere quam nouum et crudelem experiri. scis gnaeum quam sit fatuus, scis quo modo crudelitatem uirtutem putet, scis quam se semper a nobis derisum putet; uereor ne nos rustice gladio uelit ἀντιμυκτηρίσαι. quid fiat, si me diligis, rescribe. hui, quam uelim scire utrum ista sollicito animo an soluto legas! sciam enim eodem tempore quid me facere oporteat.  ne longior sim, uale. me, ut facis, ama. si caesar uicit, celeriter me exspecta. 