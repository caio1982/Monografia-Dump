ex .  Ian .   45  Brundisii C. CASSIUS S. D. M. CICERONI S. v. b.  Non mehercule in hac mea peregrinatione quicquam libentius facio quam scribo ad te; videor enim cum praesente loqui et iocari. nec tamen hoc usu venit propter spectra Cati<a>na; pro quo tibi proxima epistula tot rusticos Stoicos regeram ut Catium Athenis natum esse dicas.  Pansam nostrum secunda voluntate hominum paludatum ex urbe exisse cum ipsius causa gaudeo tum mehercule etiam omnium nostrum. spero enim homines intellecturos quanto sit omnibus odio crudelitas et quanto amori probitas et clementia, atque ea quae maxime mali petant et concupiscant  ad bonos pervenire. difficile est enim persuadere hominibus τὸ καλὸν δι’ αὑτὸ αἱρετὸν esse; ἡδονὴν vero et ἀτ<αρ>αξίαν virtute, iustitia, τῷ καλῷ parari et verum et probabile est. ipse enim Epicurus, a quo omnes Catii et Amafinii, mali verborum interpretes, proficiscuntur, dicit 'οὐκ ἔστιν ἡδέως ἄνευ τοῦ καλῶς καὶ δικαίως ζῆν'. itaque et Pansa, qui ἡδονὴν sequitur, virtutem retinet et ii qui a vobis φιλήδονοι vocantur sunt φιλόκαλοι et φιλοδίκαιοι omnisque virtutes et colunt et retinent. itaque Sulla, cuius iudicium probare debemus, cum dissentire philosophos videret, non quaesiit quid bonum esset <s>ed omnia bona coemit. cuius ego mortem forti mehercules animo tuli. nec tamen Caesar diutius nos eum desiderare patietur (nam habet damnatos quos pro illo nobis restituat) nec ipse sectorem desiderabit cum filium viderit.  Nunc, ut ad rem publicam redeam, quid in Hispaniis geratur rescribe. peream nisi sollicitus sum; ac malo veterem et clementem dominum habere quam novum et crudelem experiri. scis Gnaeum quam sit fatuus, scis quo modo crudelitatem virtutem putet, scis quam se semper a nobis derisum putet; vereor ne nos rustice gladio velit ἀντιμυκτηρίσαι. quid fiat, si me diligis, rescribe. hui, quam velim scire utrum ista sollicito animo an soluto legas! sciam enim eodem tempore quid me facere oporteat.  Ne longior sim, vale. me, ut facis, ama. si Caesar vicit, celeriter me exspecta. 