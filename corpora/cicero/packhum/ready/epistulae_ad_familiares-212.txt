ui id .  iun .   43 c. asinius pollio ciceroni balbus quaestor magna numerata pecunia, magno pondere auri, maiore argenti coacto de publicis exactionibus, ne stipendio quidem militibus reddito duxit se a gadibus et triduum tempestate retentus ad calpem kal. iun. traiecit sese in regnum bogudis plane bene peculiatus. his rumoribus utrum gadis referatur an romam (ad singulos enim nuntios turpissime consilia mutat) nondum scio.  sed praeter furta et rapinas et uirgis caesos socios haec quoque fecit, ut ipse gloriari solet, eadem quae c. caesar: ludis, quos gadibus fecit, herennium gallum histrionem summo ludorum die anulo aureo donatum in xiiii sessum deduxit (tot enim fecerat ordines equestris loci); quattuoruiratum sibi prorogauit; comitia bienni biduo habuit, hoc est renuntiauit quos ei uisum est; exsules reduxit, non horum temporum sed illorum quibus a seditiosis senatus trucidatus aut expulsus est sex. uaro pro consule.  illa uero iam ne caesaris quidem exemplo, quod ludis praetextam de suo itinere ad l. lentulum pro consule sollicitandum posuit, et quidem, cum ageretur, fleuit memoria rerum gestarum commotus; gladiatoribus autem fadium  quendam, militem pompeianum, quia, cum depressus in ludum bis gratis depugnasset, auctor<ar>e sese nolebat et ad populum confugerat, primum gallos equites immisit in populum (coniecti enim lapides sunt in eum cum abriperetur fadius), deinde abstractum defodit in ludo et uiuum combussit, cum quidem pransus nudis pedibus, tunica soluta, manibus ad tergum reiectis inambularet et illi misero quiritanti 'c. r. natus sum' responderet 'abi nunc, populi fidem implora'; bestiis uero ciuis romanos, in iis circulatorem quendam auctionum, notissimum hominem hispali, quia deformis erat, obiecit. cum huiusce modi portento res mihi fuit.  sed de illo plura coram. nunc, quod praestat, quid me uelitis facere constituite. tris legiones firmas habeo, quarum unam, xxuiii, cum ad se initio belli arcessisset antonius hac pollicitatione, quo die in castra uenisset denarios quingenos singulis militibus daturum, in uictoria uero eadem praemia quae suis legionibus (quorum quis ullam finem aut modum futurum putauit?), incitatissimam retinui aegre mehercules, nec retinuissem si uno loco habuissem, utpote cum singulae quaedam cohortes seditionem fecerint; reliquas quoque legiones non destitit litteris atque infinitis pollicitationibus incitare. nec uero minus lepidus ursit me et suis et antoni litteris ut legionem xxx mitterem sibi.  itaque quem exercitum neque uendere ullis praemiis uolui nec eorum periculorum metu quae uictoribus illis portendebantur deminuere, debetis existimare retentum et conseruatum rei publicae esse atque ita credere, quodcumque imperassetis facturum fuisse, si quod iussistis feci. nam et prouinciam in otio et exercitum in mea potestate tenui, finibus meae prouinciae nusquam excessi, militem non modo legionarium sed ne auxiliarium quidem ullum quoquam  misi et, si quos equites decedentis nactus sum, supplicio adfeci. quarum rerum fructum satis magnum re publica salua tulisse me putabo. sed res publica si me satis nouisset et maior pars senatus, maiores ex me fructus tulisset.  epistulam quam balbo, cum etiam nunc in prouincia esset, scripsi, legendam tibi misi. etiam praetextam si uoles legere, gallum cornelium, familiarem meum, poscito. Â ui id. iun. corduba.