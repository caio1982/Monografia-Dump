iv Kal .  Mai .   55   ( § 2)  Neapoli CICERO ATTICO SAL. Sane velim scire num censum impediant tribuni diebus vitiandis (est enim hic rumor) totaque de censura quid agant, quid cogi- tent. nos hic cum Pompeio fuimus. multum mecum de re publica, sane sibi displicens, ut loquebatur (sic est enim in hoc homine dicendum), Syriam spernens, Hispaniam iactans, hic quoque ut loquebatur—et opinor, usquequaque, de hoc cum dicemus, sit hoc quasi 'καὶ τόδε Φωκυλίδου'. tibi etiam gratias agebat quod signa componenda suscepisses; in nos vero suavis- sime hercule <est> effusus. venit etiam ad me in Cumanum a. d.  vi . nihil minus velle mihi visus est quam Messallam con- sulatum petere. de quo ipso si quid scis velim scire.  Quod Lucceio scribis te nostram gloriam commendaturum et aedificium nostrum quod crebro invisis, gratum. Quintus frater ad me scripsit se, quoniam Ciceronem suavissimum tecum haberes, ad te Non. Mai. venturum. ego me de Cumano movi a. d.  v  Kal. Mai. eo die Neapoli apud Paetum. a. d.  iiii Kal. Mai. iens in Pompeianum bene mane haec scripsi. 