liber tertius  instituenti mihi, quinte frater, eum sermonem referre et mandare huic tertio libro, quem post antoni disputationem crassus habuisset, acerba sane recordatio ueterem animi curam molestiamque renouauit. nam illud immortalitate dignum ingenium, illa humanitas, illa uirtus l. crassi morte exstincta subita est uix diebus decem post eum diem, qui hoc et superiore libro continetur. ut enim romam rediit extremo ludorum scaenicorum die, uehementer commotus oratione ea, quae ferebatur habita esse in contione a philippo, quem dixisse constabat uidendum sibi esse aliud consilium; illo senatu se rem publicam gerere non posse, mane idibus septembribus et ille et senatus frequens uocatu drusi in curiam uenit; ibi cum drusus multa de philippo questus esset, rettulit ad senatum de illo ipso, quod in eum ordinem consul tam grauiter in contione esset inuectus. hic, ut saepe inter homines sapientissimos constare uidi, quamquam hoc crasso, cum aliquid accuratius dixisset, semper fere contigisset, ut numquam dixisse melius putaretur, tamen omnium consensu sic esse tum iudicatum  ceteros a crasso semper omnis, illo autem die etiam ipsum a se superatum. deplorauit enim casum atque orbitatem senatus, cuius ordinis a consule, qui quasi parens bonus aut tutor fidelis esse deberet, tamquam ab aliquo nefario praedone diriperetur patrimonium dignitatis; neque uero esse mirandum, si, cum suis consiliis rem publicam profligasset, consilium senatus a re publica repudiaret. hic cum homini et uehementi et diserto et in primis forti ad resistendum philippo quasi quasdam uerborum faces admouisset, non tulit ille et grauiter exarsit pigneribusque ablatis crassum instituit coercere. quo quidem ipso in loco multa a crasso diuinitus dicta <esse> ferebantur, cum sibi illum consulem esse negaret, cui senator ipse non esset. 'an tu, cum omnem auctoritatem uniuersi ordinis pro pignere putaris eamque in conspectu populi romani concideris, me his existimas pigneribus terreri? non tibi illa sunt caedenda, si l. crassum uis coercere: haec tibi est incidenda lingua, qua uel euulsa spiritu ipso libidinem tuam libertas mea refutabit.' permulta tum uehementissima contentione animi, ingeni, uirium ab eo dicta esse constabat sententiamque eam, quam senatus frequens secutus est ornatissimis et grauissimis uerbis, ut populo romano satis fieret, numquam senatus neque consilium rei publicae neque fidem defuisse ab eo dictam et eundem, id quod in auctoritatibus perscriptis exstat, scribendo adfuisse. illa tamquam cycnea fuit diuini hominis uox et oratio, quam quasi exspectantes post eius interitum ueniebamus in curiam, ut uestigium illud ipsum, in quo ille postremum institisset, contueremur: namque tum latus ei dicenti condoluisse sudoremque multum consecutum esse audiebamus; ex quo cum cohorruisset, cum febri domum  rediit dieque septimo lateris dolore consumptus est. o fallacem hominum spem fragilemque fortunam et inanis nostras contentiones, quae medio in spatio saepe franguntur et corruunt aut ante in ipso cursu obruuntur, quam portum conspicere potuerunt! nam quam diu crassi fuit ambitionis labore uita districta, tam diu priuatis magis officiis et ingeni laude floruit quam fructu amplitudinis aut rei publicae dignitate; qui autem annus ei primus ab honorum perfunctione aditum omnium concessu ad summam auctoritatem dabat, is eius omnem spem atque omnia uitae consilia morte peruertit. fuit hoc luctuosum suis, acerbum patriae, graue bonis omnibus; sed ei tamen rem publicam casus secuti sunt, ut mihi non erepta l. crasso a dis immortalibus uita, sed donata mors esse uideatur. non uidit flagrantem bello italiam, non ardentem inuidia senatum, non sceleris nefarii principes ciuitatis reos, non luctum filiae, non exsilium generi, non acerbissimam c. mari fugam, non illam post reditum eius caedem omnium crudelissimam, non denique in omni genere deformatam eam ciuitatem, in qua ipse florentissima multum omnibus [gloria] praestitisset. 