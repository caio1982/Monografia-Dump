sed abeo a sensibus; quid est quod ratione percipi possit? dialecticam inuentam esse dicitis ueri et falsi quasi disceptatricem et iudicem. cuius ueri et falsi, et in qua re? in geometriane quid sit uerum aut falsum dialecticus iudicabit an in litteris an in musicis? at ea non nouit. in philosophia igitur: sol quantus sit quid ad illum? quod sit summum bonum quid habet ut queat iudicare? quid igitur iudicabit? quae coniunctio quae diiunctio uera sit, quid ambigue dictum sit, quid sequatur quamque rem quid repugnet: si haec et  horum similia iudicat, de se ipsa iudicat; plus autem pollicebatur. nam haec quidem iudicare ad ceteras res, quae sunt in philosophia multae atque magnae, non est satis. sed quoniam tantum in ea arte ponitis, uidete ne contra uos tota nata sit; quae primo progressa festiue tradit elementa loquendi et ambiguorum intellegentiam concludendique rationem, tum paucis additis uenit ad soritas, lubricum sane et periculosum locum, quod tu modo dicebas esse uitiosum interrogandi genus. quid ergo istius uitii num nostra culpa est? rerum natura nullam nobis dedit cognitionem finium, ut ulla in re statuere possimus quatenus, nec hoc in aceruo tritici solum, unde nomen est, sed nulla omnino in re minutatim interrogati, diues pauper clarus obscurus sit, multa pauca magna parua longa breuia lata angusta, quanto aut addito aut dempto certum respondeamus non habemus. "at uitiosi sunt soritae." frangite igitur eos si potestis, ne molesti sint; erunt enim nisi cauetis. "cautum est" inquit; "placet enim chrysippo, cum gradatim interrogetur uerbi causa tria pauca sint anne multa, aliquanto prius quam ad multa perueniat quiescere" (id est quod ab his dicitur ἡσυχάζειν). "per me uel stertas licet" inquit carneades "non modo quiescas." sed quid proficit? sequitur enim qui te ex somno excitet et eodem modo interroget: "quo in numero conticuisti, si ad eum numerum unum addidero, multane erunt?" progrediere rursus quoad uidebitur. quid plura; hoc enim fateris, neque ultimum te paucorum neque primum multorum respondere posse. cuius generis error ita manat, ut non uideam quo non possit accedere. "nihil me laedit" inquit; "ego enim ut agitator callidus priusquam ad finem  ueniam equos sustinebo, eoque magis si locus is quo ferentur equi praeceps erit. sic me" inquit "ante sustineo nec diutius captiose interroganti respondeo." si habes quod liqueat neque respondes, superbe; si non habes, ne tu quidem percipis. si quia obscura, concedo; sed negas te usque ad obscura progredi; <in> inlustribus igitur rebus insistis. si id tantum modo ut taceas, nihil adsequeris; quid enim ad illum qui te captare uult, utrum tacentem inretiat te an loquentem? sin autem usque ad nouem uerbi gratia sine dubitatione respondes pauca esse, in decumo insistis, etiam a certis et inlustrioribus cohibes adsensum; hoc idem me in obscuris facere non sinis. nihil igitur te contra soritas ars ista adiuuat, quae nec augendi nec minuendi quid aut primum sit aut postremum docet. quid quod eadem illa ars quasi penelopae telam retexens tollit ad extremum superiora: utrum ea uestra an nostra culpa est? nempe fundamentum dialecticae est, quidquid enuntietur (id autem appellant ἀξίωμα, quod est quasi ecfatum) aut uerum esse aut falsum. quid igitur haec uera an falsa sunt: "si te mentiri dicis idque uerum dicis, mentiris * uerum dicis"? haec scilicet inexplicabilia esse dicitis; quod est odiosius quam illa quae nos non conprehensa et non percepta dicimus—sed hoc omitto, illud quaero: si ista explicari non possunt nec eorum ullum iudicium inuenitur, ut respondere possitis uerane an falsa sint, ubi est illa definitio, effatum esse id quod aut uerum  aut falsum sit? rebus sumptis adiungam †ex iis sequendas esse alias inprobandas† quae sint in genere contrario. quo modo igitur hoc conclusum esse iudicas: "si dicis nunc lucere et uerum dicis, <lucet; dicis autem nunc lucere et uerum dicis;> lucet igitur"? probatis certe genus et rectissime conclusum dicitis, itaque in docendo eum primum concludendi modum traditis. aut quidquid igitur eodem modo concluditur probabitis, aut ars ista nulla est. uide ergo hanc conclusionem probaturusne sis: "si dicis te mentiri uerumque dicis, mentiris; dicis autem te mentiri uerumque dicis; mentiris igitur". qui potes hanc non probare, cum probaueris eiusdem generis superiorem? haec chrysippea sunt, ne ab ipso quidem dissoluta. quid enim faceret huic conclusioni "si lucet, <lucet;> lucet autem; lucet igitur"? cederet scilicet; ipsa enim ratio conexi cum concesseris superius cogit inferius concedere. quid ergo haec ab illa conclusione differt "si mentiris, mentiris; mentiris autem; mentiris igitur"? hoc negas te posse nec adprobare nec inprobare; qui igitur magis illud? si ars si ratio si uia si uis denique conclusionis ualet, eadem est in utroque. sed hoc extremum eorum est: postulant ut excipiantur haec inexplicabilia. tribunum aliquem censeo uideant; a me istam exceptionem numquam inpetrabunt. etenim cum ab epicuro, qui totam dialecticam et contemnit et inridet, non inpetrent ut uerum esse concedat quod ita effabimur "aut uiuet cras hermarchus aut non uiuet", cum dialectici sic statuant, omne quod ita  disiunctum sit quasi "aut etiam aut non" <non> modo uerum esse sed etiam necessarium (uide quam sit cautus is quem isti tardum putant: "si enim" inquit "alterutrum concessero necessarium esse, necesse erit cras hermarchum aut uiuere aut non uiuere; nulla autem est in natura rerum talis necessitas")—cum hoc igitur dialectici pugnent, id est antiochus et stoici; totam enim euertit dialecticam: nam si e contrariis disiunctio (contraria autem ea dico, cum alterum aiat alterum neget)—si talis disiunctio falsa potest esse, nulla uera est. mecum uero quid habent litium, qui ipsorum disciplinam sequor? cum aliquid huius modi inciderat, sic ludere carneades solebat: "si recte conclusi, teneo; sin uitiose, minam diogenes reddet"; ab eo enim stoico dialectica didicerat, haec autem merces erat dialecticorum. sequor igitur eas uias quas didici ab antiocho, nec reperio quo modo iudicem "si lucet, <lucet>" uerum esse ob eam causam quod ita didici, omne quod ipsum ex se conexum sit uerum esse, non iudicem "si mentiris, mentiris" eodem modo esse conexum: aut igitur hoc ut illud, aut nisi hoc ne illud quidem iudicabo. 