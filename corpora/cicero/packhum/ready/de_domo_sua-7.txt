fueris sane tribunus plebis tam iure legeque, quam fuit hic ipse <p. ser>uilius, uir omnibus rebus clarissimus atque amplissimus: quo iure, quo more, quo exemplo legem nominatim de capite ciuis indemnati tulisti? uetant leges sacratae, uetant  xii  tabulae leges priuatis hominibus inrogari;  id est enim priuilegium. nemo umquam tulit; nihil est crudelius, nihil perniciosius, nihil quod minus haec ciuitas ferre possit. proscriptionis miserrimum nomen illud et omnis acerbitas sullani temporis quid habet quod maxime sit insigne ad memoriam crudelitatis? opinor, poenam in ciuis romanos nominatim sine iudicio constitutam. hanc uos igitur, pontifices, iudicio atque auctoritate uestra tribuno plebis potestatem dabitis, ut proscribere possit quos uelit? quaero enim quid sit aliud <nisi> proscribere  uelitis iubeatis ut m. tullius in ciuitate ne sit bonaque eius ut mea sint : ita enim re, etsi aliis uerbis, tulit. hoc plebei scitum est? haec lex, haec rogatio est? hoc uos pati potestis, hoc ferre ciuitas, ut singuli ciues singulis uersiculis e ciuitate tollantur? equidem iam perfunctus sum; nullam uim, nullum impetum metuo; expleui animos inuidorum, placaui odia improborum, saturaui etiam perfidiam et scelus proditorum; denique de mea causa, quae uidebatur perditis ciuibus ad inuidiam esse proposita, iam omnes urbes, omnes ordines, omnes di atque homines iudicauerunt. uobismet ipsis, pontifices, et uestris liberis ceterisque ciuibus pro uestra auctoritate et sapientia consulere debetis. nam cum tam moderata iudicia populi sint a maioribus constituta, primum ut ne poena capitis cum pecunia coniungatur, deinde ne improdicta die quis accusetur, ut ter ante magistratus accuset intermissa die quam multam inroget aut iudicet, quarta sit accusatio trinum nundinum prodicta die, quo die iudicium sit futurum, tum multa etiam ad placandum atque ad misericordiam reis concessa sunt, deinde exorabilis populus, facilis suffragatio pro salute, denique etiam, si qua res  illum diem aut auspiciis aut excusatione sustulit, tota causa iudiciumque sublatum est: haec cum ita sint in iure, ubi crimen est, ubi accusator, ubi testes, quid indignius quam, qui neque adesse sit iussus neque citatus neque accusatus, de eius capite, liberis, fortunis omnibus conductos et sicarios et egentis et perditos suffragium ferre et eam legem putari? ac si hoc de me potuit, quem honos, quem dignitas, quem causa, quem res publica tuebatur, cuius denique pecunia non expetebatur, cui nihil oberat praeter conuersionem status et inclinationem communium temporum, quid tandem futurum est iis quorum uita remota ab honore populari et ab hac inlustri gratia est, pecuniae autem tantae sunt ut eas nimium multi egentes sumptuosi nobiles concupiscant? date hanc tribuno plebis licentiam, et intuemini paulisper animis iuuentutem et eos maxime qui inminere iam cupiditate uidentur in tribuniciam potestatem: conlegia medius fidius tribunorum plebis tota reperientur, hoc iure firmato, quae coeant de hominum locupletissimorum bonis, praeda praesertim populari et spe largitionis oblata. 