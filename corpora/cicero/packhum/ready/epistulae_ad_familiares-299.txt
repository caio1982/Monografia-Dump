46 cicero s. d. ser. sulpicio m'. curius, qui patris negotiatur, multis et magnis de causis a me diligitur. nam et amicitia peruetus mihi cum eo est, ut primum in forum uenit instituta, et patris cum aliquotiens antea tum proxime hoc miserrimo bello domus eius tota mihi patuit; qua, si opus fuisset, tam essem usus quam mea. maximum autem mihi uinculum cum eo est quasi sanctioris cuiusdam necessitudinis quod est attici nostri familiarissimus eumque unum praeter ceteros obseruat ac diligit.  quem si tu iam forte cognosti, puto me hoc quod facio facere serius. ea est enim humanitate et obseruantia ut eum tibi iam ipsum per se commendatum putem. quod tamen si ita est, magno opere a te quaeso ut ad eam uoluntatem, si quam in illum ante has meas litteras contulisti, quam maximus po<te>st <m>ea commendatione cumulus accedat. sin autem propter uerecundiam suam minus se tibi obtulit aut nondum eum satis habes cognitum aut quae causa est cur maioris commendationis indigeat, sic tibi eum commendo ut neque maiore studio quemquam neque iustioribus de causis commendare possim, faciamque id quod debent facere ii qui religiose et sine ambitione commendant: spondebo enim tibi, uel potius spondeo in meque recipio, eos esse m'. curi mores eamque cum probitatem tum etiam humanitatem ut eum et amicitia tua et tam accurata commendatione, si tibi sit cognitus, dignum sis existimaturus. mihi certe gratissimum feceris si intellexero has litteras tantum quantum scribens confidebam apud te pondus habuisse. 