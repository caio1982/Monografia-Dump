iam uero motus animi, sollicitudines aegritudinesque obliuione leniuntur traductis animis ad uoluptatem. non sine causa igitur epicurus ausus est dicere semper in pluribus bonis esse sapientem, quia semper sit in uoluptatibus. ex quo effici putat ille, quod quaerimus, ut sapiens semper beatus sit. 'etiamne, si sensibus carebit oculorum, si aurium?' etiam; nam ista ipsa contemnit. primum enim horribilis ista caecitas quibus tandem caret uoluptatibus? cum quidam etiam disputent ceteras uoluptates in ipsis habitare sensibus, quae autem aspectu percipiantur, ea non uersari in oculorum ulla iucunditate, ut ea, quae gustemus olfaciamus tractemus audiamus, in ea ipsa, ubi sentimus, parte uersentur. in oculis tale nil fit; animus accipit, quae uidemus. animo autem multis modis uariisque  delectari licet, etiamsi non adhibeatur aspectus. loquor enim de docto homine et erudito, cui uiuere est cogitare. sapientis autem cogitatio non ferme ad inuestigandum adhibet oculos aduocatos. etenim si nox non adimit uitam beatam, cur dies nocti similis adimat? nam illud antipatri cyrenaici est quidem paulo obscenius, sed non absurda sententia est; cuius caecitatem cum mulierculae lamentarentur, 'quid agitis?' inquit, 'an uobis nulla uidetur uoluptas esse nocturna?' appium quidem ueterem illum, qui caecus annos multos fuit, et ex magistratibus et ex rebus gestis intellegimus in illo suo casu nec priuato nec publico muneri defuisse. c. drusi domum compleri a consultoribus solitam accepimus; cum, quorum res esset, sua ipsi non uidebant, caecum adhibebant ducem. pueris nobis cn. aufidius praetorius et in senatu sententiam dicebat nec amicis deliberantibus deerat et graecam scribebat historiam et uidebat in litteris. diodotus stoicus caecus multos annos nostrae domi uixit. is uero, quod credibile uix esset, cum in philosophia multo etiam magis assidue quam antea uersaretur et cum fidibus pythagoreorum more uteretur cumque ei libri noctes et dies legerentur, quibus in studiis oculis non egebat, tum, quod sine oculis fieri posse uix uidetur, geometriae munus tuebatur uerbis praecipiens discentibus, unde quo quamque lineam scriberent. asclepiadem ferunt, non ignobilem eretricum philosophum, cum  quidam quaereret, quid ei caecitas attulisset, respondisse, puero ut uno esset comitatior. ut enim uel summa paupertas tolerabilis sit, si liceat quod quibusdam graecis cotidie, sic caecitas ferri facile possit, si non desint subsidia ualetudinum. democritus luminibus amissis alba scilicet discernere et atra non poterat, at uero bona mala, aequa iniqua, honesta turpia, utilia inutilia, magna parua poterat, et sine uarietate colorum licebat uiuere beate, sine notione rerum non licebat. atque hic uir impediri etiam animi aciem aspectu oculorum arbitrabatur, et cum alii saepe, quod ante pedes esset, non uiderent, ille <in> infinitatem omnem peregrinabatur, ut nulla in extremitate consisteret. traditum est etiam homerum caecum fuisse; at eius picturam, non poësin uidemus: quae regio, quae ora, qui locus graeciae, quae species formaque pugnae, quae acies, quod remigium, qui motus hominum, qui ferarum non ita expictus est, ut, quae ipse non uiderit, nos ut uideremus, effecerit? quid ergo? aut homero delectationem animi ac uoluptatem aut cuiquam docto defuisse umquam arbitramur? aut, ni ita se res haberet, anaxagoras aut hic ipse democritus agros et patrimonia sua reliquissent, huic discendi quaerendique diuinae delectationi toto se animo dedissent? itaque augurem tiresiam, quem sapientem fingunt poëtae, numquam inducunt deplo rantem caecitatem suam; at uero polyphemum homerus cum inmanem ferumque finxisset, cum ariete etiam conloquentem facit eiusque laudare fortunas, quod, qua uellet, ingredi posset et, quae uellet, attingere. recte hic quidem; nihilo enim erat ipse cyclops quam aries ille prudentior. in surditate uero quidnam est mali? erat surdaster m. crassus, sed aliud molestius, quod male audiebat, etiamsi, ut mihi uidebatur, iniuria. [epicurei] nostri graece fere nesciunt nec graeci latine. ergo hi in illorum et illi in horum sermone surdi, omnesque item nos in is linguis quas non intellegimus, quae sunt innumerabiles, surdi profecto sumus. 'at uocem citharoedi non audiunt'. ne stridorem quidem serrae, tum cum acuitur, aut grunditum, cum iugulatur, suis nec, cum quiescere uolunt, fremitum murmurantis maris; et si cantus eos forte delectant, primum cogitare debent, ante quam hi sint inuenti, multos beate uixisse sapientes, deinde multo maiorem percipi posse legendis his quam audiendis uoluptatem. tum, ut paulo ante caecos ad aurium traducebamus uoluptatem, sic licet surdos ad oculorum. etenim, qui secum loqui poterit, sermonem alterius non requiret. 