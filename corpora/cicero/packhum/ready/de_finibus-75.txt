atque perspicuum etiam illud est, in istis rebus mediis aliquid agere sapientem. iudicat igitur, cum agit, officium illud esse. quod quoniam numquam fallitur in iudicando, erit in mediis rebus officium. quod efficitur hac etiam conclusione rationis: quoniam enim uidemus esse quiddam, quod recte factum appellemus, id autem est perfectum officium, erit [autem] etiam inchoatum, ut, si iuste depositum reddere in recte factis sit, in officiis ponatur depositum reddere; illo enim addito 'iuste' fit recte factum, per se autem hoc ipsum reddere in officio ponitur. quoniamque non dubium est quin in iis, quae media dicimus, sit aliud sumendum, aliud reiciendum, quicquid ita fit aut dicitur, omne officio continetur. ex quo intellegitur, quoniam se ipsi omnes natura diligant, tam insipientem quam sapientem sumpturum, quae secundum naturam sint, reiecturumque contraria. ita est quoddam commune officium sapientis et insipientis, ex quo efficitur uersari in iis, quae media dicamus.  sed cum ab his omnia proficiscantur officia, non sine causa dicitur ad ea referri omnes nostras cogitationes, in his et excessum e uita et in uita mansionem. in quo enim plura sunt quae secundum naturam sunt, huius officium est in uita manere; in quo autem aut sunt  plura contraria aut fore uidentur, huius officium est de uita excedere. ex quo apparet et sapientis esse aliquando officium excedere e uita, cum beatus sit, et stulti manere in uita, cum sit miser. nam bonum illud et malum, quod saepe iam dictum est, postea consequitur, prima autem illa naturae siue secunda siue contraria sub iudicium sapientis et dilectum cadunt, estque illa subiecta quasi materia sapientiae. itaque et manendi in uita et migrandi ratio omnis iis rebus, quas supra dixi, metienda. nam neque uirtute retinetur <ille> in uita, nec iis, qui sine uirtute sunt, mors est oppetenda. et saepe officium est sapientis desciscere a uita, cum sit beatissimus, si id oportune facere possit, quod est conuenienter naturae. sic enim censent, oportunitatis esse beate uiuere. itaque a sapientia praecipitur se ipsam, si usus sit, sapiens ut relinquat. quam ob rem cum uitiorum ista uis non sit, ut causam afferant mortis uoluntariae, perspicuum est etiam stultorum, qui idem miseri sint, officium esse manere in uita, si sint in maiore parte rerum earum, quas secundum naturam esse dicimus. et quoniam excedens e uita et manens aeque miser est nec diuturnitas magis ei uitam fugiendam facit, non sine causa dicitur iis, qui pluribus naturalibus frui possint, esse in uita manendum. 