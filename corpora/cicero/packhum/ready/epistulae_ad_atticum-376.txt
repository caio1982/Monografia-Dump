iii id .  apr .   44   ( § 3)  asturae cicero attico sal. spero tibi iam esse ut uolumus, quoniam quidem ἠσίτησας, cum leuiter commotus esses; sed tamen uelim scire quid agas. signa bella, quod caluenna moleste fert se suspectum esse bruto; illa signa non bona, si cum signis legiones ueniunt <e> gallia. quid tu illas putas quae fuerunt in hispania? nonne idem postulaturas? quid, quas annius transportaui<t>? †caninium† uolui, sed μνημονικὸν ἁμάρτημα. a balneatore φυρμὸς πολύς. nam ista quidem caesaris libertorum coniuratio facile opprimeretur, si recte saperet antonius.  o meam stultam uerecundiam! qui legari noluerim ante res prolatas, ne deserere uiderer hunc rerum tumorem; cui certe si possem mederi, deesse non deberem. sed uides magistratus, si quidem illi magistratus, uides tamen tyranni satellites <in> imperiis, uides eiusdem exercitus, uides in latere ueteranos, quae sunt εὐρίπιστα omnia; eos autem qui orbis terrae custodiis non modo saepti uerum etiam magni esse debebant tantum modo laudari atque amari, sed parietibus contineri. atque illi quoquo modo beati, ciuitas misera.  sed uelim scire quid aduentus octaui, num qui concursus ad  eum, num quae νεωτερισμοῦ suspicio. non puto equidem, sed tamen, quicquid est, scire cupio. haec scripsi ad te proficiscens astura  iii  id.