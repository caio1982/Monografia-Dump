ian .   45(?) m. cicero s. d. cn. plancio binas a te accepi litteras corcyrae datas, quarum alteris mihi gratulabare quod audisses me meam pristinam dignitatem obtinere, alteris dicebas te uelle quae egissem bene et feliciter euenire.  ego autem, si dignitas est bene de re publica sentire et bonis uiris probare quod sentias, obtineo dignitatem meam; sin autem in eo dignitas est si quod sentias aut re efficere possis aut denique libera oratione defendere, ne uestigium quidem ullum est reliquum nobis dignitatis agiturque praeclare si nosmet ipsos regere possumus ut ea quae partim iam adsunt, partim impendent, moderate feramus. quod est difficile in eius modi bello cuius exitus ex altera parte caedem ostentet, ex altera seruitutem. quo in periculo non nihil me consolatur cum recordor haec me tum uidisse cum secundas etiam res nostras, non modo aduersas, pertimescebam uidebamque quanto periculo de iure publico  disceptaretur armis; quibus si ii uicissent ad quos ego pacis spe, non belli cupiditate, adductus accesseram, tamen intellegebam et iratorum hominum et cupidorum et insolentium quam crudelis esset futura uictoria, sin autem uicti essent, quantus interitus esset futurus ciuium partim amplissimorum, partim etiam optimorum; qui me haec praedicentem atque optime consulentem saluti suae malebant nimium timidum quam satis prudentem existimari.  quod autem mihi de eo quod egerim gratularis, te ita uelle certo scio. sed ego tam misero tempore nihil noui consili cepissem nisi in reditu meo nihilo meliores res domesticas quam rem publicam offendissem. quibus enim pro meis immortalibus beneficiis carissima mea salus et meae fortunae esse debebant, cum propter eorum scelus nihil mihi intra meos parietes tutum, nihil insidiis uacuum uiderem, nouarum me necessitudinum fidelitate contra ueterum perfidiam muniendum putaui.  sed de nostris rebus satis, uel etiam nimium multa. de tuis uelim ut eo sis animo quo debes esse, id est ut ne quid tibi praecipue timendum putes. si enim status erit aliquis ciuitatis, quicumque erit, te omnium periculorum uideo expertem fore; nam alteros tibi iam placatos esse intellego, alteros numquam iratos fuisse. de mea autem in te uoluntate sic uelim iudices, me, quibuscumque rebus opus esse intellegam, quamquam uideam qui sim hoc tempore et quid possim, opera tamen et consilio, studio quidem certe, rei, famae, saluti tuae praesto futurum. tu uelim et quid agas et quid acturum te putes facias me quam diligentissime certiorem. 