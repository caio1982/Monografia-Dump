omitto illa quae, si minus in scaena sunt, at certe, cum sunt prolata, laudantur, ut uiuat cum suis, primum cum parente—nam meo iudicio pietas fundamentum est omnium uirtutum—quem ueretur ut deum—neque enim multo secus est parens liberis—amat uero ut sodalem, ut fratrem, ut aequalem. quid dicam cum patruo, cum adfinibus, cum propinquis, cum hoc cn. saturnino, ornatissimo uiro? cuius quantam honoris huius cupiditatem fuisse creditis, cum uidetis luctus societatem? quid de me dicam qui mihi in huius periculo reus esse uideor? quid de his tot uiris talibus quos uidetis ueste mutata? atque haec sunt indicia, iudices, solida et expressa, haec signa probitatis non fucata forensi specie, sed domesticis inusta notis ueritatis. facilis est illa occursatio et blanditia popularis; aspicitur, non attrectatur; procul apparet, non excutitur, non in manus sumitur. omnibus igitur rebus ornatum hominem tam externis quam domesticis, non nullis rebus inferiorem quam te, genere dico et nomine, superiorem aliis, municipum, uicinorum, societatum studio, meorum temporum memoria, parem uirtute, integritate, modestia aedilem factum esse miraris?  hunc tu uitae splendorem maculis aspergis istis? iacis adulteria, quae nemo non modo nomine sed ne suspicione  quidem possit agnoscere. 'bimaritum' appellas, ut uerba etiam fingas, non solum crimina. ductum esse ab eo in prouinciam aliquem dicis libidinis causa, quod non crimen est, sed impunitum in maledicto mendacium; raptam esse mimulam, quod dicitur atinae factum a iuuentute uetere quodam in scaenicos iure maximeque oppidano. o adulescentiam traductam eleganter, cui quidem cum quod licuerit obiciatur, tamen id ipsum falsum reperiatur! emissus aliquis e carcere. et quidem emissus per imprudentiam, emissus, ut cognostis, necessarii hominis optimique adulescentis rogatu; idem postea praetoris mandatu requisitus. atque haec nec ulla alia sunt coniecta maledicta in eius uitam de cuius uos pudore, religione, integritate dubitetis. 