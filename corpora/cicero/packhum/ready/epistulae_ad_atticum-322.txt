iii non .  iun .(?)   45  asturae <cicero attico sal.> de aquae ductu probe fecisti. columnarium uide ne nullum debeamus; quamquam mihi uideor audisse <e> camillo commutatam esse legem.  pisoni quid est quod honestius respondere possimus quam solitudinem catonis? nec coheredibus solum herennianis, sed etiam, ut scis (tu enim mecum egisti), de puero lucullo, quam pecuniam tutor (nam hoc quoque ad rem pertinet) in achaia sumpserat. sed agit liberaliter, quoniam negat se quicquam facturum contra nostram uoluntatem. coram igitur, ut scribis, constituemus quem ad modum rem explicemus. quod reliquos coheredes conuenisti, fecisti plane bene.  quod epistulam meam ad brutum poscis, non habeo eius exemplum; sed tamen saluum est, et ait tiro te habere oportere et, ut recordor, una cum illius obiurgatoria tibi meam quoque quam ad eum rescripseram misi. iudiciali molestia ut caream uidebis.  tuditanum istum, proauum hortensi, plane non noram et filium, qui tum non potuerat esse legatus, fuisse putaram. mummium fuisse ad corinthum pro certo habeo. saepe enim hic spurius, qui nuper est <mortuus>, epistulas mihi pronuntiabat uersiculis factas ad familiaris missas a corintho. sed non  dubito quin fratri fuerit legatus, non in decem. atque hoc etiam accepi, non solitos maiores nostros eos legare in decem qui essent imperatorum necessarii, ut nos ignari pulcherrimorum institutorum aut neglegentes potius m. lucullum et l. murenam et ceteros coniunctissimos ad l. lucullum misimus. illudque εὐλογώτατον, illum fratri in primis eius legatis fuisse. <o> operam tuam multam, qui et haec cures et mea expedias et sis in tuis non multo minus diligens quam in meis!