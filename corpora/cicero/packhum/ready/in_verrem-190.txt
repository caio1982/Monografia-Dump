unius etiam urbis omnium pulcherrimae atque ornatissimae, syracusarum, direptionem commemorabo et in medium proferam, iudices, ut aliquando totam huius generis orationem concludam atque definiam. nemo fere uestrum est quin quem ad modum captae sint a m. marcello syracusae saepe audierit, non numquam etiam in annalibus legerit. conferte hanc pacem cum illo bello, huius praetoris aduentum cum illius imperatoris uictoria, huius cohortem impuram cum illius exercitu inuicto, huius libidines cum illius continentia: ab illo qui cepit conditas, ab hoc qui constitutas accepit captas dicetis syracusas. ac iam illa omitto quae disperse a me multis in locis dicentur ac dicta sunt, forum syracusanorum, quod introitu marcelli purum a caede seruatum est, id aduentu uerris siculorum innocentium sanguine redundasse, portum syracusanorum, qui tum et nostris classibus et carthaginiensium clausus fuisset, eum isto praetore cilicum myoparoni praedonibusque patuisse; mitto adhibitam uim ingenuis, matres familias uiolatas, quae tum in urbe capta commissa non sunt neque odio hostili neque licentia militari neque more belli neque iure uictoriae; mitto, inquam, haec omnia, quae ab isto per triennium perfecta sunt; ea quae coniuncta cum illis rebus sunt de quibus antea dixi cognoscite.  urbem syracusas maximam esse graecarum, pulcherrimam omnium saepe audistis. est, iudices, ita ut dicitur. nam et situ est cum munito tum ex omni aditu uel terra uel mari praeclaro ad aspectum, et portus habet prope in aedificatione amplexuque urbis inclusos; qui cum diuersos inter se aditus habeant, in exitu coniunguntur et confluunt. eorum coniunctione pars oppidi quae appellatur insula,  mari disiuncta angusto, ponte rursus adiungitur et continetur. ea tanta est urbs ut ex quattuor urbibus maximis constare dicatur; quarum una est ea quam dixi insula, quae duobus portibus cincta in utriusque portus ostium aditumque proiecta est; in qua domus est quae hieronis regis fuit, qua praetores uti solent. in ea sunt aedes sacrae complures, sed duae quae longe ceteris antecellant, dianae, et altera, quae fuit ante istius aduentum ornatissima, mineruae. in hac insula extrema est fons aquae dulcis, cui nomen arethusa est, incredibili magnitudine, plenissimus piscium, qui fluctu totus operiretur nisi munitione ac mole lapidum diiunctus esset a mari. altera autem est urbs syracusis, cui nomen achradina est; in qua forum maximum, pulcherrimae porticus, ornatissimum prytanium, amplissima est curia templumque egregium iouis olympii ceteraeque urbis partes, quae una uia lata perpetua multisque transuersis diuisae priuatis aedificiis continentur. tertia est urbs quae, quod in ea parte fortunae fanum antiquum fuit, tycha nominata est; in qua gymnasium amplissimum est et complures aedes sacrae, coliturque ea pars et habitatur frequentissime. quarta autem est quae, quia postrema coaedificata est, neapolis nominatur; quam ad summam theatrum maximum, praeterea duo templa sunt egregia, cereris unum, alterum liberae, signumque apollinis, qui temenites uocatur, pulcherrimum et maximum; quod iste si portare potuisset, non dubitasset auferre. 