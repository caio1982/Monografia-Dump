tertius est ille amplus copiosus, grauis ornatus, in quo profecto uis maxuma est. hic est enim cuius ornatum dicendi et copiam admiratae gentes eloquentiam in ciuitatibus plurimum ualere passae sunt, sed hanc eloquentiam quae cursu magno sonituque fer retur, quam suspicerent omnes quam admirarentur quam se assequi posse diffiderent. huius eloquentiae est tractare animos, huius omni modo permouere. haec modo perfringit modo inrepit in sensus; inserit nouas opiniones, euellit insitas. sed multum interest inter hoc dicendi genus et superiora. qui in illo subtili et acuto elaborauit, ut callide arguteque diceret nec quicquam altius cogitaret, hoc uno perfecto magnus orator est si non maxumus; minimeque in lubrico uersabitur et, si semel constiterit, nunquam cadet. medius ille autem quem modicum et temperatum uoco, si modo suum illud satis instruxerit, non extimescet ancipitis dicendi incertosque casus; etiamsi quando minus succedet, ut saepe fit, magnum tamen periculum non adibit; alte enim cadere non potest. at uero hic noster quem principem ponimus, grauis acer ardens, si ad hoc unum est natus aut in hoc solo se exercuit aut huic generi studuit uni nec suam copiam cum illis duobus generibus temperauit, maxume est contemnendus. ille enim summissus, quod acute et ueteratorie dicit, sapiens iam, medius suauis, hic autem copiosissimus, si nihil est aliud, uix satis sanus uideri solet. qui enim nihil potest tranquille nihil leniter nihil partite definite distincte facete dicere, praesertim cum causae partim totae sint eo modo partim aliqua ex parte tractandae, si is non praeparatis auribus in flammare rem coepit, furere apud sanos et quasi inter sobrios bacchari uinulentus uidetur. 