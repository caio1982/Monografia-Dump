et quoniam plura de numerosa oratione diximus quam quisquam ante nos, nunc de eius generis utilitate dicemus. nihil enim est aliud, brute, quod quidem tu minime omnium ignoras, pulchre et oratorie dicere nisi  optumis sententiis uerbisque lectissimis dicere: et nec sententia ulla est, quae fructum oratori ferat, nisi apte exposita atque absolute, nec uerborum lumen apparet nisi diligenter collocatorum. et horum utrumque numerus illustrat, numerus autem—saepe enim hoc testandum est—non modo non poetice uinctus uerum etiam fugiens illum eique omnium dissimillimus. non quin idem sint numeri non modo oratorum et poetarum uerum omnino loquentium, denique etiam sonantium omnium quae metiri auribus possumus; sed ordo pedum facit, ut id quod pronuntiatur aut orationis aut poematis simile uideatur. hanc igitur, siue compositionem siue perfectionem siue numerum uocari placet, [et] adhibere necesse est, si ornate uelis dicere, non solum, quod ait aristoteles et theophrastus, ne infinite feratur ut flumen oratio, quae non aut spiritu pronuntiantis aut interductu librarii sed numero coacta debet insistere, uerum etiam quod multo maiorem habent apta uim quam soluta. ut enim athletas nec multo secus gladiatores uidemus nihil nec uitando facere caute nec petendo uehementer, in quo non motus hic habeat palaestram quandam, ut quicquid in his rebus fiat utiliter ad pugnam idem ad aspectum etiam sit uenustum, sic orator nec plagam grauem facit, nisi petitio fuit apta, nec satis tecte declinat impetum, nisi etiam in cedendo quid deceat intellegit. itaque qualis eorum motus quos ἀπαλαίστρους graeci uocant, talis horum mihi uidetur oratio qui non claudunt numeris sententias, tantumque abest ut—quod ii qui hoc aut magistrorum inopia aut ingenii tardi tate aut laboris fuga non sunt assecuti solent dicere —eneruetur oratio compositione uerborum, ut aliter in ea nec impetus ullus nec uis esse possit. sed magnam exercitationem res flagitat, ne quid eorum qui genus hoc secuti non tenuerunt simile faciamus: ne aut uerba traiciamus aperte, quo melius aut cadat aut uoluatur oratio. quod se l. caelius antipater in prooemio belli punici nisi necessario facturum negat: o uirum simplicem, qui nos nihil celet, sapientem, qui seruiundum necessitati putet! sed hic omnino rudis; nobis autem in scribendo atque in dicendo necessitatis excusatio non probatur; nihil est enim necesse, et si quid esset, id necesse tamen non erat confiteri. et hic quidem, qui hanc a l. aelio, ad quem scripsit, cui se purgat, ueniam petit, et utitur ea traiectione uerborum et nihilo tamen aptius explet concluditque sententias. apud alios autem et asiaticos maxume numero seruientis inculcata reperias inania quaedam uerba quasi complementa numerorum. sunt etiam qui illo uitio, quod ab hegesia maxume fluxit, infringendis concidendisque numeris in quoddam genus abiectum incidant uersiculorum simillimum. tertium est, in quo fuerunt fratres illi asiaticorum rhetorum principes hierocles et menecles minime mea sententia contemnendi. etsi enim a forma ueritatis et ab atticorum regula absunt, tamen hoc uitium compensant uel facultate uel copia. sed apud eos uarietas non erat, quod omnia fere concludebantur uno modo. quae uitia qui fugerit, ut neque uerbum ita traiciat, ut id de industria factum intellegatur, neque inferciens uerba quasi rimas expleat nec minutos numeros sequens concidat delumbetque sententias nec sine ulla commu tatione in eodem semper uersetur genere numerorum, is omnia fere uitia uitauerit. nam de laudibus multa diximus, quibus sunt talia perspicue uitia contraria. 