maxime autem perturbantur officia in amicitiis, quibus et non tribuere, quod recte possis et tribuere quod non sit aequum, contra officium est. sed huius generis totius breue et non difficile praeceptum est. quae enim uidentur utilia, honores, diuitiae, uoluptates, cetera generis eiusdem, haec amicitiae numquam anteponenda sunt. at neque contra rem publicam neque contra ius iurandum ac fidem amici causa uir bonus faciet, ne si iudex quidem erit de ipso amico; ponit enim personam amici, cum induit iudicis. tantum dabit amicitiae, ut ueram amici causam esse malit, ut orandae litis tempus, quoad per leges liceat, accomodet. cum uero iurato sententia dicendast, meminerit deum se adhibere testem, id est, ut ego arbitror, mentem suam, qua nihil homini dedit deus ipse diuinius. itaque praeclarum a maioribus accepimus morem rogandi iudicis, si eum teneremus,  quae salua fide facere possit . haec rogatio ad ea pertinet, quae paulo ante dixi honeste amico a iudice posse concedi. nam si omnia facienda sint, quae amici uelint, non amicitiae tales, sed coniurationes putandae sint. loquor autem de communibus amicitiis; nam in sapientibus uiris perfectisque nihil potest esse tale. damonem et phintiam pythagoreos ferunt hoc animo inter se fuisse, ut, cum eorum alteri dionysius tyrannus diem necis destinauisset et is, qui morti addictus esset, paucos sibi dies commendandorum suorum causa postula uisset, uas factus est alter eius sistendi, ut si ille non reuertisset, moriendum esset ipsi. qui cum ad diem se recepisset, admiratus eorum fidem tyrannus petiuit, ut se ad amicitiam tertium adscriberent. cum igitur id, quod utile uidetur in amicitia, cum eo, quod honestum est, comparatur, iaceat utilitatis species, ualeat honestas. cum autem in amicitia, quae honesta non sunt, postulabuntur, religio et fides anteponatur amicitiae; sic habebitur is, quem exquirimus dilectus officii. 