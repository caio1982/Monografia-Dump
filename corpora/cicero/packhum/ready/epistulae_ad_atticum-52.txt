iu kal .  iun .   58   ( § 4)  thessalonicae cicero attico sal. scripseram ad te quas ob causas in epirum non essemus profecti, quod et achaia prope esset plena audacissimorum inimicorum et exitus difficilis haberet cum inde proficisceremur. accessit, cum dyrrachi essemus, ut duo nuntii adferrentur, unus, classe fratrem epheso athenas, alter, pedibus per macedoniam uenire. itaque illi obuiam misimus athenas ut inde  thessalonicam ueniret. ipsi processimus et thessalonicam a. d. x  kal. iun. uenimus, neque de illius itinere quicquam certi habebamus nisi eum ab epheso ante aliquanto profectum.  nunc istic quid agatur magno opere timeo. quamquam tu altera epistula scribis id. mai. audiri fore ut acrius postularet<ur>, altera iam esse mitiora. sed haec est pridie data quam illa, quo conturbor magis. itaque cum meus me maeror cottidianus lacerat et conficit, tum uero haec addita cura uix mihi uitam reliquam facit.  sed et nauigatio perdifficilis fuit et ille incertus ubi ego essem fortasse alium cursum petiuit. nam phaëtho libertus eum non uidit; uento reiectus ab ilio in macedoniam pellae mihi praesto fuit. reliqua quam mihi timenda sint uideo, nec quid scribam habeo et omnia timeo, nec tam miserum est quicquam quod non in nostram fortunam cadere uideatur. equidem adhuc miser in maximis meis aerumnis et luctibus hoc metu adiecto maneo thessalonicae suspensus nec audeo quicquam.  nunc ad ea quae scripsisti. tryphonem caecilium non uidi. sermonem tuum et pompei cognoui ex tuis litteris. motum in re publica non tantum ego impendere uideo quantum tu aut uides aut ad me consolandum adfers. tigrane enim neglecto sublata sunt omnia. uarroni me iubes agere gratias. faciam; item hypsaeo. quod suades ne longius discedamus dum acta mensis mai ad nos perferantur, puto me ita esse facturum; sed ubi, nondum statui. atque ita perturbato sum animo de quinto  ut nihil queam statuere; sed tamen statim te faciam certiorem.  ex epistularum mearum inconstantia puto te mentis meae motum uidere, qui, etsi incredibili et singulari calamitate adflictus sum, tamen non tam est ex miseria quam ex culpae nostrae recordatione commotus. cuius enim scelere impulsi et proditi simus iam profecto uides; atque utinam ante uidisses neque totum animum tuum maerori mecum simul dedisses! qua re cum me adflictum et confectum luctu audies, existimato me stultitiae meae poenam ferre grauius quam euenti, quod ei crediderim quem esse nefarium non putarim. me et meorum malorum maeror et metus de fratre in scribendo impedit. tu ista omnia uide et guberna. terentia tibi maximas gratias agit. litterarum exemplum quas ad pompeium scripsi misi tibi. data  iiii  kal. iun. thessalonicae.