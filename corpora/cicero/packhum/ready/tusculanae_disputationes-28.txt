ne ego haud paulo hunc animum malim quam eorum omnium fortunas, qui de hoc iudicauerunt. etsi,  quod praeter deos negat scire quemquam, id scit ipse utrum sit melius—nam dixit ante—, sed suum illud, nihil ut adfirmet, tenet ad extremum; nos autem teneamus, ut nihil censeamus esse malum, quod sit a natura datum omnibus, intellegamusque, si mors malum sit, esse sempiternum malum. nam uitae miserae mors finis esse uidetur; mors si est misera, finis esse nullus potest.  sed quid ego socratem aut theramenem, praestantis uiros uirtutis et sapientiae gloria, commemoro, cum lacedaemonius quidam, cuius ne nomen quidem proditum est, mortem tantopere contempserit, ut, cum ad eam duceretur damnatus ab ephoris et esset uoltu hilari atque laeto dixissetque ei quidam inimicus: 'contemnisne leges lycurgi?', responderit: 'ego uero illi maximam gratiam habeo, qui me ea poena multauerit, quam sine mutuatione et sine uersura possem dissoluere.' o uirum sparta dignum! ut mihi quidem, qui tam magno animo fuerit, innocens damnatus esse uideatur. talis innumerabilis nostra ciuitas tulit. sed quid duces et principes nominem, cum legiones scribat cato saepe alacris in eum locum profectas, unde redituras se non arbitrarentur? pari animo lacedaemonii in thermopylis occiderunt, in quos simonides: 'dic, hospes, spartae nos te hic uidisse iacentis,  dum sanctis patriae legibus obsequimur.' quid ille dux leonidas dicit? 'pergite animo forti, lacedaemonii, hodie apud inferos fortasse cenabimus.' fuit haec gens fortis, dum lycurgi leges uige bant. e quibus unus, cum perses hostis in conloquio dixisset glorians: 'solem prae iaculorum multitudine et sagittarum non uidebitis', 'in umbra igitur' inquit 'pugnabimus.' uiros commemoro: qualis tandem lacaena? quae cum filium in proelium misisset et interfectum audisset, 'idcirco' inquit 'genueram, ut esset, qui pro patria mortem non dubitaret occumbere'. esto: fortes et duri spartiatae; magnam habet uim rei p. disciplina. quid? cyrenaeum theodorum, philosophum non ignobilem, nonne miramur? cui cum lysimachus rex crucem minaretur, 'istis, quaeso' inquit 'ista horribilia minitare purpuratis tuis: theodori quidem nihil interest, humine an sublime putescat.' 