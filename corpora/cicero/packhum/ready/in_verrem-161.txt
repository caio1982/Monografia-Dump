laudatum etiam uos quemquam uenitis? qua auctoritate? utrum quam apud senatum an quam apud populum romanum habere debetis? ecqua ciuitas est, non modo in prouinciis nostris uerum in ultimis nationibus, aut tam potens aut tam libera aut etiam tam immanis ac barbara, rex denique ecquis est qui senatorem populi romani tecto ac domo non inuitet? qui honos non homini solum habetur, sed primum populo romano, cuius beneficio nos in hunc ordinem uenimus, deinde ordinis auctoritati, quae nisi grauis erit apud socios et exteras nationes, ubi erit imperi nomen et dignitas? mamertini me publice non inuitarunt.  me cum dico, leue est: senatorem populi romani si non inuitarunt, honorem debitum detraxerunt non homini sed ordini. nam ipsi tullio patebat domus locupletissima et amplissima cn. pompei basilisci, quo, etiamsi esset inuitatus a uobis, tamen deuertisset; erat etiam percenniorum, qui nunc item pompeii sunt, domus honestissima, quo lucius frater meus summa illorum uoluntate deuertit. senator populi romani, quod in uobis fuit, in uestro oppido iacuit et pernoctauit in publico. nulla hoc ciuitas umquam alia commisit. 'amicum enim nostrum in iudicium uocabas.' tu quid ego priuatim negoti geram interpretabere imminuendo honore senatorio? uerum haec tum queremur si quid de uobis per eum ordinem agetur, qui ordo a uobis adhuc solis contemptus est. in populi romani quidem conspectum quo ore uos commisistis? nec prius illam crucem, quae etiam nunc ciuis romani sanguine redundat, quae fixa est ad portum urbemque uestram, reuellistis neque in profundum abiecistis locumque illum omnem expiastis, quam romam atque in horum conuentum adiretis? in mamertinorum solo foederato atque pacato monumentum istius crudelitatis constitutum est. uestrane urbs electa est ad quam cum adirent ex italia <ciues> crucem ciuis romani prius quam quemquam amicum populi romani uiderent? quam uos reginis, quorum ciuitati inuidetis, itemque incolis uestris, ciuibus romanis, ostendere soletis, quo minus sibi adrogent minusque uos despiciant, cum uideant ius ciuitatis illo supplicio esse mactatum. 