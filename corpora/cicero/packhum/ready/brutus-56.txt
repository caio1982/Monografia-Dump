et quidem duo fuerunt per idem tempus dissimiles inter se, sed attici tamen; quorum charisius multarum orationum, quas scribebat aliis, cum cupere uideretur imitari lysiam; demochares autem, qui fuit demostheni sororis filius, et orationes scripsit aliquot et earum rerum historiam, quae erant athenis ipsius aetate gestae, non tam historico quam oratorio genere perscripsit. at charisi uult hegesias esse similis, isque se ita putat atticum, ut ueros illos prae se paene agrestes putet. at quid est tam fractum, tam minutum, tam in ipsa, quam tamen consequitur, concinnitate puerile? 'atticorum similes esse uolumus.' optume; suntne igitur hi attici oratores? 'quis negare potest? hos imitamur.' quo modo, qui sunt et inter se dissimiles et aliorum? 'thucydidem' inquit 'imitamur.' optume, si historiam scribere, non si causas  dicere cogitatis. thucydides enim rerum gestarum pronuntiator sincerus et grandis etiam fuit; hoc forense concertatorium iudiciale non tractauit genus. orationes autem, quas interposuit—multae enim sunt—, eas ego laudare soleo: imitari neque possim, si uelim, nec uelim fortasse, si possim. ut si quis falerno uino delectetur, sed eo nec ita nouo ut proximis consulibus natum uelit, nec rursus ita uetere ut opimium aut anicium consulem quaerat—'atqui hae notae sunt optumae': credo; sed nimia uetustas nec habet eam, quam quaerimus, suauitatem nec est iam sane tolerabilis—: num igitur, qui hoc sentiat, si is potare uelit, de dolio sibi hauriendum putet? minime; sed quandam sequatur aetatem. sic ego istis censuerim et nouam istam quasi de musto ac lacu feruidam orationem fugiendam nec illam praeclaram thucydidi nimis ueterem tamquam anicianam notam persequendam. ipse enim thucydides, si posterius fuisset, multo maturior fuisset et mitior. 'demosthenem igitur imitemur.' o di boni! quid, quaeso, nos aliud agimus aut quid aliud optamus? at non adsequimur. isti enim uidelicet attici nostri quod uolunt adsequuntur. ne illud quidem intellegunt, non modo ita memoriae proditum esse sed ita necesse fuisse, cum demosthenes dicturus esset, ut concursus audiendi causa ex tota graecia fierent. at cum isti attici dicunt, non modo a corona, quod est ipsum miserabile, sed etiam ab aduocatis relinquuntur. quare si anguste et exiliter dicere est atticorum, sint sane attici; sed in comitium ueniant, ad stantem iudicem dicant: subsellia grandiorem et pleniorem uocem desiderant. uolo hoc oratori contingat, ut cum auditum sit eum esse dicturum, locus in subselliis occupetur, compleatur tribunal, gratiosi scribae sint in dando et cedendo loco, corona multiplex,  iudex erectus; cum surgat is qui dicturus sit, significetur a corona silentium, deinde crebrae adsensiones, multae admirationes; risus, cum uelit, cum uelit, fletus: ut, qui haec procul uideat, etiam si quid agatur nesciat, at placere tamen et in scaena esse roscium intellegat. haec cui contingant, eum scito attice dicere, ut de pericle audimus, ut de hyperide, ut de aeschine, de ipso quidem demosthene maxume. sin autem acutum, prudens et idem sincerum et solidum et exsiccatum genus orationis probant nec illo grauiore ornatu oratorio utuntur et hoc proprium esse atticorum uolunt, recte laudant. est enim in arte tanta tamque uaria etiam huic minutae subtilitati locus. ita fiet, ut non omnes qui attice idem bene, sed ut omnes qui bene idem etiam attice dicant. sed redeamus rursus ad hortensium. 