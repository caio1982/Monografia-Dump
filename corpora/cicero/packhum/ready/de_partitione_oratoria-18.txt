sed hic locus uirtutum atque uitiorum latissime patens ex multis et uariis disputationibus nunc in quamdam angustam et breuem concludetur. est igitur uis uirtutis duplex; aut enim scientia cernitur uirtus, aut actione. nam quae prudentia, quae calliditas, quaeque grauissimo nomine sapientia appellatur, haec scientia pollet una; quae uero moderandis cupiditatibus regendisque animi motibus laudatur, eius est munus in agendo; cui temperantiae nomen est. atque illa prudentia in suis rebus domestica, in publicis ciuilis appellari solet. temperantia autem in suas itidem res et in communes distributa est, duobusque modis in rebus commodis discernitur, et ea quae absunt non expetendo et ab eis quae in potestate sunt abstinendo. in rebus autem incommodis est itidem duplex; nam quae uenientibus malis obstat fortitudo, quae  quod iam adest tolerat et perfert patientia nominatur. quae autem haec uno genere complectitur, magnitudo animi dicitur: cuius est liberalitas in usu pecuniae, simulque altitudo animi in capiendis incommodis et maxime iniuriis, et omne quod est eius generis, graue, sedatum [non turbulentum]. in communione autem quae posita pars est, iustitia dicitur, eaque erga deos religio, erga parentes pietas, uulgo autem bonitas, creditis in rebus fides, in moderatione animaduertendi lenitas, amicitia in beneuolentia nominatur.  atque hae quidem uirtutes cernuntur in agendo. sunt autem aliae quasi ministrae comitesque sapientiae, quarum altera quae sint in disputando uera atque falsa quibusque positis quid sequatur distinguit et iudicat, quae uirtus omnis in ratione scientiaque disputandi sita est; altera autem oratoria. nihil enim est aliud eloquentia nisi copiose loquens sapientia, quae ex eodem hausta genere quo illa quae in disputando est, uberior est atque latior et ad motus animorum uulgique sensus accommodatior. custos uero uirtutum omnium dedecus fugiens laudemque maxime consequens uerecundia est. atque hi sunt fere quasi quidam habitus animi sic affecti et constituti ut sint singuli inter se proprio uirtutis genere distincti: a quibus ut quaeque res gesta est, ita sit honesta necesse est summeque laudabilis. 