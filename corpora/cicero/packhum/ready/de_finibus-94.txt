itaque mihi uidentur omnes quidem illi errasse, qui finem bonorum esse dixerunt honeste uiuere, sed alius alio magis, pyrrho scilicet maxime, qui uirtute constituta nihil omnino, quod appetendum sit, relinquat, deinde aristo, qui nihil relinquere non est ausus, introduxit autem, quibus commotus sapiens appeteret  aliquid, quodcumque in mentem incideret, et quodcumque tamquam occurreret. is hoc melior quam pyrrho, quod aliquod genus appetendi dedit, deterior quam ceteri, quod penitus a natura recessit. stoici autem, quod finem bonorum in una uirtute ponunt, similes sunt illorum; quod autem principium officii quaerunt, melius quam pyrrho; quod ea non occurrentia fingunt, uincunt aristonem; quod autem ea, quae ad naturam accommodata et per se assumenda esse dicunt, non adiungunt ad finem bonorum, desciscunt a natura et quodam modo sunt non dissimiles aristonis. ille enim occurrentia nescio quae comminiscebatur; hi autem ponunt illi quidem prima naturae, sed ea seiungunt a finibus et a summa bonorum; quae cum praeponunt, ut sit aliqua rerum selectio, naturam uidentur sequi; cum autem negant ea quicquam ad beatam uitam pertinere, rursus naturam relinquunt.  atque adhuc ea dixi, causa cur zenoni non fuisset, quam ob rem a superiorum auctoritate discederet. nunc reliqua uideamus, nisi aut ad haec, cato, dicere aliquid uis aut nos iam longiores sumus.  neutrum uero, inquit ille. nam et a te perfici istam disputationem uolo, nec tua mihi oratio longa uideri potest.  optime, inquam. quid enim mihi potest esse optatius quam cum catone, omnium uirtutum auctore, de uirtutibus disputare? sed primum illud uide, grauissimam illam uestram sententiam, quae familiam ducit, honestum quod sit, id esse bonum solum honesteque uiuere bonorum finem, communem fore uobis cum  omnibus, qui in una uirtute constituunt finem bonorum, quodque dicitis, informari non posse uirtutem, si quicquam, nisi quod honestum sit, numeretur, idem dicetur ab illis, modo quos nominaui. mihi autem aequius uidebatur zenonem cum polemone disceptantem, a quo quae essent principia naturae acceperat, a communibus initiis progredientem uidere ubi primum insisteret et unde causa controuersiae nasceretur, non stantem cum iis, qui ne dicerent quidem sua summa bona esse a natura profecta, uti isdem argumentis, quibus illi uterentur, isdemque sententiis. 