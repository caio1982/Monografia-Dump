ian .   44  naronae (?) uatinius ciceroni suo s. s. u. b. e. e. q. u.  de dionysio tuo adhuc nihil extrico, et eo minus quod me frigus dalmaticum, quod illinc eiecit, etiam hic refrigerauit. sed tamen non desistam quin illum aliquando eruam. sed tamen omnia mi dura imperas. de catilio nescio quid ad me scripsisti deprecationis diligentissimae. apage te cum nostro sex. seruilio! nam mehercule ego quoque illum amo. sed huiusce modi uos clientis, huius modi causas recipitis? hominem unum omnium crudelissimum, qui tot ingenuos,  matresfamilias, ciuis romanos occidit, abripuit, disperdidit, regiones uastauit? simius, non semissis homo, contra me arma tulit et eum bello cepi.  sed tamen, mi cicero, quid facere possum? omnia mehercule cupio quae tu mi imperas. meam animaduersionem et supplicium quo usurus eram in eum quem cepissem remitto tibi et condono: quid illis respondere possum qui sua bona direpta, nauis expugnatas, fratres, liberos, parentis occisos actione expostulant? si mehercules appi os haberem, in cuius locum suffectus sum, tamen hoc sustinere non possem. quid ergo est? faciam omnia sedulo quae te sciam uelle. defenditur a q. uolusio, tuo discipulo, si forte ea res poterit aduersarios fugare. in eo maxima spes est.  nos, si quid erit istic opus, defendes.