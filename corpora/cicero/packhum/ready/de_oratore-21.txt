reliqua uero etiam si adiuuant, historiam dico et prudentiam iuris publici et antiquitatis memoriam et exemplorum copiam, si quando opus erit, a uiro optimo et istis rebus instructissimo, familiari meo congo mutuabor, neque repugnabo, quo minus, id quod modo hortatus es, omnia legant, omnia audiant, in omni recto studio atque humanitate uersentur; sed me hercule non ita multum spati mihi habere uidentur, si modo ea facere et persequi uolent, quae a te, crasse, praecepta sunt; qui mihi prope iam nimis duras  leges imponere uisus es huic aetati, sed tamen ad id, quod cupiunt, adipiscendum prope necessarias. nam et subitae ad propositas causas exercitationes et accuratae ac meditatae commentationes ac stilus ille tuus, quem tu uere dixisti perfectorem dicendi esse ac magistrum, multi sudoris est; et illa orationis suae cum scriptis alienis comparatio et de alieno scripto subita uel laudandi uel uituperandi uel comprobandi uel refellendi causa disputatio non mediocris contentionis est uel ad memoriam uel ad imitandum. illud uero fuit horribile, quod me hercule uereor ne maiorem uim ad deterrendum habuerit quam ad cohortandum: uoluisti enim in suo genere unum quemque nostrum quasi quendam esse roscium; dixistique non tam ea, quae recta essent, probari, quam quae praua, fastidiis adhaerescere; quod ego non tam fastidiose in nobis quam in histrionibus spectari puto; itaque nos raucos saepe attentissime audiri uideo; tenet enim res ipsa atque causa; at aesopum, si paulum inrauserit, explodi. a quibus enim nihil praeter uoluptatem aurium quaeritur, in eis offenditur, simul atque imminuitur aliquid de uoluptate, in eloquenti autem multa sunt quae teneant; quae si omnia summa non sunt et pleraque tamen magna sunt, necesse est ea ipsa, quae sunt, mirabilia uideri. 