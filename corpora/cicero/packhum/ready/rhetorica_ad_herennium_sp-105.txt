eiusmodi licentia si nimium uidebitur acrimoniae  habere, multis mitigationibus lenietur; nam continuo aliquid huiusmodi licebit inferre: 'hic ego uirtutem uestram quaero, sapientiam desidero, ueterem consuetudinem requiro,' ut quod erat commotum licentia, id constitu<a>tur laude, ut altera res ab iracundia et molestia remoueat, altera res ab errato deterreat. haec res, sicut in amicitia, item in dicendo, si loco fit, maxime facit, ut et illi, qui audient, a culpa absint, et nos, qui dicimus, ame<i>ci ipsorum et ueritatis esse uideamur.  est autem quoddam genus in dicendo licentiae, quod astutiore ratione conparatur, cum aut ita obiurgamus eos, qui audiunt, quomodo ipsi se cupiunt obiurgari, aut id, quod scimus facile omnes audituros, dicimus nos timere, quomodo accipiant, sed tamen ueritate commoueri, ut nihilosetius dicamus. horum amborum generum exempla subiciemus; prioris, huiusmodi: 'nimium, quirites, animis estis simplicibus et mansuetis; nimium creditis uni cuique. existimatis unum quemque eniti, ut perficiat, quae uobis pollicitus sit. erratis et falsa spe frustra iam diu detinemini stultitia uestra, qui, quod erat in uestra potestate, ab aliis petere quam ipsi sumere maluistis.'  posterioris licentiae hoc erit exemplum: 'mihi cum isto, iudices, fuit amicitia, sed ista tamen amicitia, tametsi uereor quomodo accepturi sitis, tamen dicam, uos me priuastis. quid ita?  quia, ut uobis essem probatus, eum, qui uos obpugnabat, inimicum quam amicum habere malui.' 