c .  med .  sept .   46  romae cicero s. d. cornificio collegae grata mihi uehementer est memoria nostri tua quam significasti litteris; quam ut conserues, non quo de tua constantia dubitem sed quia mos est ita rogandi, rogo.  ex syria nobis tumultuosiora quaedam nuntiata sunt, quae, quia tibi sunt propiora quam nobis, tua me causa magis mouent quam mea. romae summum otium est, sed ita ut malis salubre aliquod et honestum negotium; quod spero fore. uideo id curae esse caesari.  me <s>cito, dum tu absis, quasi occasionem quandam et licentiam nactum scribere audacius, et cetera quidem fortasse quae etiam tu concederes, sed proxime scripsi de optimo genere dicendi; in quo saepe suspicatus sum te a iudicio nostro, sic scilicet ut doctum hominem ab non indocto, paulum dissidere. huic tu libro maxime uelim ex animo, si minus, gratiae causa suffragere. dicam tuis ut eum, si uelint, describant ad teque mittant. puto enim, etiam si rem minus probabis, tamen in ista solitudine quicquid a me profectum sit, iucundum tibi fore.   quod mihi existimationem tuam dignitatemque commendas, facis tu quidem omnium more, sed uelim sic existimes, me, cum amori quem inter nos mutuum esse intellegam plurimum tribuam, tum de summo ingenio et de studiis tuis optimis et de spe amplissimae dignitatis ita iudicare ut neminem tibi anteponam, comparem paucos.