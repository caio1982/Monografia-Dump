dec .   46 cicero s. d. m. fabio gallo tantum quod ex arpinati ueneram cum mihi a te litterae redditae sunt ab eodemque accepi auiani litteras, in quibus hoc inerat liberalissimum, nomina se facturum cum uenisset qua ego uellem die. fac, quaeso, qui ego sum esse te: estne aut tui pudoris aut nostri primum rogare de die, deinde plus annua postulare? sed essent, mi galle, omnia facilia si et ea mercatus esses quae ego desiderabam et ad eam summam quam uolueram. ac tamen ista ipsa quae te emisse scribis non solum rata mihi erunt sed etiam grata. plane enim intellego te non modo studio sed etiam amore usum quae te delectarint, hominem, ut ego semper iudicaui, in omni iudicio elegantissimum, quae me digna putaris, coemisse. sed uelim maneat damasippus in sententia; prorsus enim ex istis emptionibus nullam desidero. tu autem, ignarus instituti mei, quanti ego genus omnino signorum omnium non aestimo tanti ista quattuor aut quinque sumpsisti. bacchas istas cum musis metelli comparas. quid simile? primum ipsas ego musas numquam tanti putassem atque id fecissem musis omnibus approbantibus, sed tamen erat aptum bibliothecae studiisque nostris congruens; bacchis uero ubi est apud me locus? at pulchellae sunt. noui optime et saepe uidi. nominatim tibi signa mihi nota mandassem si probassem. ea enim signa ego emere soleo quae ad similitudinem gymnasiorum exornent mihi in palaestra locum. martis uero signum quo mihi pacis auctori? gaudeo nullum saturni signum fuisse; haec enim duo signa putarem mihi aes alienum attulisse. mercuri mallem aliquod fuisset; felicius, puto, cum auianio transigere possemus.   quod tibi destinaras trapezophorum, si te delectat, habebis; sin autem sententiam mutasti, ego habe<b>o scilicet. ista quidem summa ne ego multo libentius emerim deuersorium tarracinae, ne semper hospiti molestus sim. omnino liberti mei uideo esse culpam, cui plane res certas mandaram, itemque iuni, quem puto tibi notum esse, auiani familiarem. exhedria quaedam mihi noua sunt instituta in porticula tusculani. ea uolebam tabellis ornare. etenim, si quid generis istius modi me delectat, pictura delectat. sed tamen si ista mihi sunt habenda, certiorem uelim me facias ubi, sint, quando arcessantur, quo genere uecturae. si enim damasippus in sententia non manebit, aliquem pseudodamasippum uel cum iactura reperiemus.  quod ad me de domo scribis iterum, iam id ego proficiscens mandaram meae tulliae; ea enim ipsa hora acceperam tuas litteras. egeram etiam cum tuo nicia, quod is utitur, ut scis, familiariter cassio. ut redii autem, priusquam tuas legi has proximas litteras, quaesiui de mea tullia quid egisset. per liciniam se egisse dicebat (sed opinor cassium uti non ita multum sorore); eam porro negare se audere, cum uir abesset (est enim profectus in hispaniam dexius), illo et absente et insciente migrare. est mihi gratissimum tanti a te aestimatam consuetudinem uitae uictusque nostri primum ut eam domum sumeres ut non modo prope me sed plane mecum habitare posses, deinde ut migrare tanto opere festines. sed ne uiuam si tibi concedo ut eius rei tu cupidior sis quam ego sum. itaque omnia experiar. uideo enim quid mea intersit, quid utriusque nostrum. si quid egero, faciam ut scias. tu et ad omnia rescribes et quando te exspectem facies me, si tibi uidetur, certiorem. 