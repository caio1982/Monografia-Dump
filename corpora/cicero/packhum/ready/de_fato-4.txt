hoc loco chrysippus aestuans falli sperat chaldaeos ceterosque diuinos, neque eos usuros esse coniunctionibus, ut ita sua percepta pronuntient: 'si quis natus est oriente canicula, is in mari non morietur', sed potius ita dicant: 'non et natus est quis oriente canicula, et is in mari morietur.' o licentiam iocularem! ne ipse incidat in diodorum, docet chaldaeos, quo pacto eos exponere percepta oporteat. quaero enim, si chaldaei ita loquantur, ut negationes infinitarum coniunctionum potius quam infinita conexa ponant, cur idem medici, cur geometrae, cur reliqui facere non possint. medicus in primis, quod erit ei perspectum in arte, non ita proponet: 'si cui uenae sic mouentur, is habet febrim', sed potius illo modo: 'non et uenae sic <cui> mouentur, et is febrim non habet.' itemque geometres non ita dicet: 'in sphaera  maximi orbes medii inter se diuiduntur', sed potius illo modo: 'non et sunt in sphaera maximi orbes, et ii non medii inter se diuiduntur.' quid est, quod non possit isto modo ex conexo transferri ad coniunctionum negationem? et quidem aliis modis easdem res efferre possumus. modo dixi: 'in sphaera maximi orbes medii inter se diuiduntur'; possum dicere: 'si in sphaera maximi orbes erunt', possum dicere: 'quia in sphaera maximi orbes erunt'. multa genera sunt enuntiandi nec ullum distortius quam hoc, quo chrysippus sperat chaldaeos contentos stoicorum causa fore.  illorum tamen nemo ita loquitur; maius est enim has contortiones orationis quam signorum ortus obitusque perdiscere. sed ad illam diodori contentionem, quam περὶ δυνατῶν appellant, reuertamur, in qua, quid ualeat id, quod fieri possit, anquiritur. placet igitur diodoro id solum fieri posse, quod aut uerum sit aut uerum futurum sit. qui locus attingit hanc quaestionem, nihil fieri, quod non necesse fuerit, et, quicquid fieri possit, id aut esse iam aut futurum esse, nec magis commutari ex ueris in falsa posse ea, quae futura, quam ea, quae facta sunt; sed in factis inmutabilitatem apparere, in futuris quibusdam, quia non apparet, ne inesse quidem uideri, ut in eo, qui mortifero morbo urgeatur, uerum sit 'hic morietur hoc morbo', at hoc idem si uere dicatur in eo, in quo uis morbi tanta non appareat, nihilo minus futurum sit. ita fit, ut commutatio ex uero in falsum ne in futuro quidem ulla fieri possit. nam 'morietur scipio' talem uim habet, ut, quamquam de futuro dicitur, tamen ut id non possit conuertere in falsum; de homine enim dicitur, cui necesse est mori. sic si diceretur: 'morietur noctu in cubiculo suo ui oppressus scipio', uere diceretur; id enim fore diceretur, quod esset futurum; futurum autem fuisse ex eo, quia factum est, intellegi debet. nec magis erat uerum 'morietur scipio' quam 'morietur illo modo', nec magis necesse mori scipioni  quam illo modo mori, nec magis inmutabile ex uero in falsum 'necatus est scipio' quam 'necabitur scipio'; nec, cum haec ita sint, est causa, cur epicurus fatum extimescat et ab atomis petat praesidium easque de uia deducat et uno tempore suscipiat res duas inenodabiles, unam, ut sine causa fiat aliquid, ex quo existet, ut de nihilo quippiam fiat, quod nec ipsi nec cuiquam physico placet, alteram, ut, cum duo indiuidua per inanitatem ferantur, alterum e regione moueatur, alterum declinet. licet enim epicuro concedenti omne enuntiatum aut uerum aut falsum esse non uereri, ne omnia fato fieri sit necesse; non enim aeternis causis naturae necessitate manantibus uerum est id, quod ita enuntiatur: 'descendit in academiam carneades', nec tamen sine causis, sed interest inter causas fortuito antegressas et inter causas cohibentis in se efficientiam naturalem. ita et semper uerum fuit 'morietur epicurus, cum duo et septuaginta annos uixerit, archonte pytharato', neque tamen erant causae fatales, cur ita accideret, sed, quod ita cecidit, <serie> certa causarum casurum, sicut cecidit, fuit. nec ii, qui dicunt inmutabilia esse, quae futura sint, nec posse uerum futurum conuertere in falsum, fati necessitatem confirmant, sed uerborum uim interpretantur. at qui introducunt causarum seriem sempiternam, ii mentem hominis uoluntate libera spoliatam necessitate fati deuinciunt. 