 quintus  quid quod zaleucum istum negat ullum fuisse timaeus?   marcus  at <adseuerat> theophrastus, auctor haud deterior mea quidem sententia (meliorem multi nominant); commemorant uero ipsius ciues, nostri clientes, locri. sed siue fuit siue non fuit, nihil ad rem: loquimur quod traditum est.  sit igitur hoc iam a principio persuasum ciuibus, dominos esse omnium rerum ac moderatores deos, eaque quae gerantur eorum geri iudicio ac numine, eosdemque optime de genere hominum mereri, et qualis quisque sit, quid agat, quid in se admittat, qua mente, qua pietate colat religiones, intueri, piorumque et impiorum habere rationem.   his enim rebus inbutae mentes haud sane abhorrebunt ab utili aut a uera sententia. quid est enim uerius quam neminem esse oportere tam stulte adrogantem, ut in se rationem et mentem putet inesse, in caelo mundoque non putet? aut, ut ea quae uix summa ingenii <uis concipiat, nulla> ratione moueri putet? quem uero astrorum ordines, quem dierum noctiumque uicissitudines, quem mensum temperatio, quemque ea quae gignuntur nobis ad fruendum, non gratum esse cogunt, hunc hominem omnino numerari qui decet? quomque omnia quae rationem habent praestent iis quae s<u>nt rationis expertia, nefasque sit dicere ullam rem praestare naturae omnium rerum, rationem inesse in ea confitendum est. utilis esse autem has opiniones quis neget, quom intellegat quam multa firmentur iure iurando, quantae saluti sint foederum religiones, quam multos diuini supplicii metus a scelere reuocarit, quamque sancta sit societas ciuium inter ipsos, diis immortalibus interpositis tum iudicibus <tum> testibus. <hic> habes legis prooemium; sic enim haec appellat plato. 