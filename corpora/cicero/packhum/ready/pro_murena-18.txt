atque ad haec mala, iudices, quid accedat aliud non uidetis? te, te appello, cato; nonne prospicis tempestatem anni tui? iam enim <in> hesterna contione intonuit uox perniciosa designati tribuni, conlegae tui; contra quem multum tua mens, multum omnes boni prouiderunt qui te ad tribunatus petitionem uocauerunt. omnia quae per hoc triennium agitata sunt, iam ab eo tempore quo a l. catilina et cn. pisone initum consilium senatus interficiendi scitis esse, in hos dies, in hos mensis, in hoc tempus erumpunt. qui locus est, iudices, quod tempus, qui dies, quae nox cum ego non ex istorum insidiis ac mucronibus non solum meo sed multo etiam magis diuino consilio eripiar atque euolem? neque isti me meo nomine interfici sed uigilantem consulem de rei publicae praesidio demoueri uolunt. nec minus uellent, cato, te quoque aliqua ratione, si possent, tollere; id quod, mihi crede, et agunt et moliuntur. uident quantum in te sit animi, quantum ingeni, quantum auctoritatis, quantum rei publicae praesidi; sed, cum consulari auctoritate et auxilio spoliatam uim tribuniciam uiderint, tum se facilius inermem et debilitatum te oppressuros arbitrantur. nam ne sufficiatur consul non timent. uident in tuorum potestate conlegarum fore; sperant sibi <d.> silanum, clarum uirum, sine conlega, te sine consule, rem publicam sine praesidio obici posse. his tantis in rebus tantisque in periculis est tuum, m. cato, qui  mihi non tibi, sed patriae natus esse <uideris>, uidere quid agatur, retinere adiutorem, defensorem, socium in re publica, consulem non cupidum, consulem, quod maxime tempus hoc postulat, fortuna constitutum ad amplexandum otium, scientia ad bellum gerendum, animo et usu ad quod uelis negotium <sustinendum>. 