u kal .  sext .   43  in castris plancus imp. cos. desig. s. d. ciceroni facere non possum quin in singulas res meritaque tua tibi gratias agam, sed mehercules facio cum pudore. neque enim tanta necessitudo quantam tu mihi tecum esse uoluisti desiderare uidetur gratiarum actionem neque ego libenter pro maximis tuis beneficiis tam uili munere defungor orationis  et malo praesens obseruantia, diligentia, adsiduitate memorem me tibi probare. quod si mihi uita contigerit, omnis gratas amicitias atque etiam pias propinquitates in tua obseruantia [indulgentia adsiduitate] uincam; amor enim tuus ac iudicium de me utrum mihi plus dignitatis in perpetuum an uoluptatis cottidie sit adlaturus non facile dixerim.  de militum commodis fuit tibi curae. quos ego non potentiae meae causa (nihil enim me non salutariter cogitare scio) ornari uolui a senatu, sed primum quod ita meritos iudicabam, deinde quod ad omnis casus coniunctiores rei publicae esse uolebam, nouissime ut ab omni omnium sollicitatione auersos eos talis uobis praestare possem quales adhuc fuerunt.  nos adhuc hic omnia integra sustinuimus. quod consilium nostrum, etsi quanta sit auiditas hominum non sine causa ta<m optabi>lis uictoriae scio, tamen uobis probari spero. non enim, si quid in his exercitibus sit offensum, magna subsidia res publica habet expedita quibus subito impetu ac latrocinio parricidarum resistat. copias uero nostras notas tibi esse arbitror. in castris meis legiones sunt ueteranae tres, tironum uel luculentissima ex omnibus una, in castris bruti una ueterana legio, altera bima, octo tironum. ita uniuersus exercitus numero amplissimus est, firmitate exiguus. quantum autem in acie tironi sit committendum nimium saepe expertum habemus.  ad hoc robur nostrorum exercituum siue africanus exercitus, qui est ueteranus, siue caesaris accessisset, aequo animo summam rem publicam in discrimen deduceremus; aliquanto autem propius esse quod ad caesarem attinet uidebamus. nihil destiti eum litteris hortari neque ille intermisit adfirmare se sine mora uenire, cum interim auersum  illum ab hac cogitatione ad alia consilia uideo se contulisse. ego tamen ad eum furnium nostrum cum mandatis litterisque misi, si quid forte proficere posset.  scis tu, mi cicero, quod ad caesaris amorem attinet, societatem mihi esse tecum, uel quod in familiaritate caesaris uiuo illo iam tueri eum et diligere fuit mihi necesse uel quod ipse, quoad ego nosse potui, moderatissimi atque humanissimi fuit sensus uel quod ex tam insigni amicitia mea atque caesaris hunc fili loco et illius et uestro iudicio substitutum non proinde habere turpe mihi uidetur. sed (quicquid tibi scribo dolenter mehercules magis quam inimice facio) quod uiuit antonius hodie, quod lepidus una est, quod exercitus habent non contemnendos [habent], quod sperant, quod audent, omne caesari acceptum referre possunt. neque ego superiora repetam; sed ex eo tempore quo ipse mihi professus est se uenire si uenire uoluisset, aut oppressum iam bellum esset aut in auersissimam illi<s> hispaniam cum detrimento eorum maximo extrusum. quae mens eum aut quorum consilia a tanta gloria, sibi uero etiam necessaria ac salutari, auocarit et ad cogitationem consulatus semestris summo cum terrore hominum et insulsa cum efflagitatione transtulerit, exputare non possum. multum in hac re mihi uidentur necessarii eius et rei publicae et ipsius causa proficere posse, plurimum, ut puto, tu quoque, cuius ille tanta merita habet quanta nemo praeter me; numquam enim obliuiscar maxima ac plurima me tibi debere. de his rebus ut exigeret cum eo furnio mandaui. quod si, quantam debeo, habuero apud eum auctoritatem, plurimum ipsum iuuero.  nos interea duriore condicione bellum sustinemus, quod  neque expeditissimam dimicationem putamus neque tamen refugiendo commissuri sumus ut maius detrimentum res publica accipere possit. quod si aut caesar se respexerit aut africanae legiones celeriter uenerint, securos uos ab hac parte reddemus.  tu, ut instituisti, me diligas rogo proprieque tuum esse tibi persuadeas. Â u kal. sext. ex castris.