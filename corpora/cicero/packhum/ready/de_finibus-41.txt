transfer idem ad modestiam uel temperantiam, quae est moderatio cupiditatum rationi oboediens. satisne ergo pudori consulat, si quis sine teste libidini pareat? an est aliquid per se ipsum flagitiosum, etiamsi nulla comitetur infamia?  quid? fortes uiri uoluptatumne calculis subductis proelium ineunt, sanguinem pro patria profundunt, an quodam animi ardore atque impetu concitati? utrum tandem censes, torquate, imperiosum illum, si nostra uerba audiret, tuamne de se orationem libentius auditurum fuisse an meam, cum ego dicerem nihil eum fecisse sua causa omniaque rei publicae, tu contra nihil nisi sua? si uero id etiam explanare uelles apertiusque diceres nihil eum fecisse nisi uoluptatis causa, quo modo eum tandem laturum fuisse existimas? esto, fecerit, si ita uis, torquatus propter suas utilitates— malo enim dicere quam uoluptates, in tanto praesertim uiro—, num etiam eius collega p. decius, princeps in ea familia consulatus, cum se deuouerat et equo admisso in mediam aciem latinorum irruebat, aliquid de uoluptatibus suis cogitabat? ubi ut eam caperet aut quando? cum sciret confestim esse moriendum eamque mortem ardentiore studio peteret, quam epicurus uoluptatem petendam putat. quod quidem eius factum nisi esset iure laudatum, non esset imitatus quarto consulatu suo filius, neque porro ex eo natus cum pyrrho bellum gerens consul cecidisset in proelio seque e continenti genere tertiam uictimam rei publicae praebuisset.  contineo me ab exemplis. graecis hoc modicum est: leonidas, epaminondas, tres aliqui aut quattuor; ego si nostros colligere coepero, perficiam illud quidem, ut  se uirtuti tradat constringendam uoluptas, sed dies me deficiet, et, ut aulus uarius, qui est habitus iudex durior, dicere consessori solebat, cum datis testibus alii tamen citarentur: 'aut hoc testium satis est, aut nescio, quid satis sit,' sic a me satis datum est testium. quid enim? te ipsum, dignissimum maioribus tuis, uoluptasne induxit, ut adolescentulus eriperes p. sullae consulatum? quem cum ad patrem tuum rettulisses, fortissimum uirum, qualis ille uel consul uel ciuis cum semper, tum post consulatum fuit! quo quidem auctore nos ipsi ea gessimus, ut omnibus potius quam ipsis nobis consuluerimus. at quam pulchre dicere uidebare, cum ex altera parte ponebas cumulatum aliquem plurimis et maximis uoluptatibus nullo nec praesenti nec futuro dolore, ex altera autem cruciatibus maximis toto corpore nulla nec adiuncta nec sperata uoluptate, et quaerebas, quis aut hoc miserior aut superiore illo beatior; deinde concludebas summum malum esse dolorem, summum bonum uoluptatem! 