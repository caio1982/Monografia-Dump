erat hortensius in bello primo anno miles, altero tribunus militum, sulpicius legatus; aberat etiam m. antonius; exercebatur una lege iudicium uaria, ceteris propter bellum intermissis; quoi frequens aderam, quamquam pro se ipsi dicebant oratores non illi quidem principes, l. memmius et q. pompeius, sed oratores tamen teste diserto uterque philippo, cuius in testimonio contentio et uim accusatoris habebat et copiam.  reliqui qui tum principes numerabantur in magistratibus erant cotidieque fere a nobis in contionibus audiebantur. erat enim tribunus plebis tum c. curio, quamquam is quidem silebat, ut erat semel a contione uniuersa relictus; q. metellus celer non ille quidem orator sed tamen non infans; diserti autem q. uarius c. carbo cn. pomponius, et hi quidem habitabant in rostris; c. etiam iulius aedilis curulis cotidie fere accuratas contiones habebat. sed me cupidissumum audiendi primus dolor percussit, cotta cum est expulsus. reliquos frequenter audiens acerrumo studio tenebar cotidieque et scribens et legens et commentans oratoriis tantum exercitationibus contentus non eram. iam consequente anno q. uarius sua lege damnatus excesserat. ego autem iuris ciuilis  studio multum operae dabam q. scaeuolae p. f., qui quamquam nemini <se> ad docendum dabat, tamen consulentibus respondendo studiosos audiendi docebat. atque huic anno proxumus sulla consule et pompeio fuit. tum p. sulpici in tribunatu cotidie contionantis totum genus dicendi penitus cognouimus; eodemque tempore, cum princeps academiae philo cum atheniensium optumatibus mithridatico bello domo profugisset romamque uenisset, totum ei me tradidi admirabili quodam ad philosophiam studio concitatus; in quo hoc etiam commorabar adtentius—etsi rerum ipsarum uarietas et magnitudo summa me delectatione retinebat—, sed tamen sublata iam esse in perpetuum ratio iudiciorum uidebatur. occiderat sulpicius illo anno tresque proxumo trium aetatum oratores erant crudelissume interfecti, q. catulus m. antonius c. iulius. eodem anno etiam moloni rhodio romae dedimus operam et actori summo causarum et magistro. haec etsi uidentur esse a proposita ratione diuersa, tamen idcirco a me proferuntur, ut nostrum cursum perspicere, quoniam uoluisti, brute, possis—nam attico haec nota sunt—et uidere quem ad modum simus in spatio q. hortensium ipsius uestigiis persecuti. triennium fere fuit urbs sine armis; sed oratorum aut interitu aut discessu aut fuga—nam aberant etiam adulescentes m. crassus et lentuli duo—primas in causis agebat hortensius, magis magisque cotidie probabatur antistius, piso saepe dicebat, minus saepe pomponius, raro carbo, semel aut iterum philippus. at uero ego hoc tem pore omni noctes et dies in omnium doctrinarum meditatione uersabar. eram cum stoico diodoto, qui cum habitauisset apud me <me>cumque uixisset, nuper est domi meae mortuus. a quo cum in aliis rebus tum studiosissime in dialectica exercebar, quae quasi contracta et astricta eloquentia putanda est; sine qua etiam tu, brute, iudicauisti te illam iustam eloquentiam, quam dialecticam esse dilatatam putant, consequi non posse. huic ego doctori et eius artibus uariis atque multis ita eram tamen deditus ut ab exercitationibus oratoriis nullus dies uacuus esset. commentabar declamitans—sic enim nunc loquuntur—saepe cum m. pisone et cum q. pompeio aut cum aliquo cotidie, idque faciebam multum etiam latine sed graece saepius, uel quod graeca oratio plura ornamenta suppeditans consuetudinem similiter latine dicendi adferebat, uel quod a graecis summis doctoribus, nisi graece dicerem, neque corrigi possem neque doceri. tumultus interim recuperanda re publica et crudelis interitus oratorum trium, scaeuolae carbonis antisti, reditus cottae curionis crassi lentulorum pompei; leges et iudicia constituta, recuperata res publica; ex numero autem oratorum pomponius censorinus murena sublati. tum primum nos ad causas et priuatas et publicas adire coepimus, non ut in foro disceremus, quod plerique fecerunt, sed ut, quantum nos efficere potuissemus, docti in forum ueniremus. eodem tempore moloni dedimus operam; dictatore enim sulla legatus ad senatum de rhodiorum praemiis uenerat. itaque prima causa publica pro sex. roscio dicta tantum commendationis habuit, ut non ulla esset quae non digna nostro patrocinio uideretur.  deinceps inde multae, quas nos diligenter elaboratas et tamquam elucubratas adferebamus. 