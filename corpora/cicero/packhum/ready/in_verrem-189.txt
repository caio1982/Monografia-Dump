audistis theodorum et numenium et nicasionem, legatos hennensis, publice dicere sese a suis ciuibus haec habere mandata, ut ad uerrem adirent et eum simulacrum cereris  et uictoriae reposcerent; id si impetrassent, tum ut morem ueterem hennensium conseruarent, publice in eum, tametsi uexasset siciliam, tamen, quoniam haec a maioribus instituta accepissent, testimonium ne quod dicerent; sin autem ea non reddidisset, tum ut in iudicio adessent, tum ut de eius iniuriis iudices docerent, sed maxime de religione quererentur. quas illorum querimonias nolite, per deos immortalis, aspernari, nolite contemnere ac neglegere, iudices! aguntur iniuriae sociorum, agitur uis legum, agitur existimatio ueritasque iudiciorum. quae sunt omnia permagna, uerum illud maximum: tanta religione obstricta tota prouincia est, tanta superstitio ex istius facto mentis omnium siculorum occupauit ut quaecumque accidant publice priuatimque incommoda propter eam causam sceleris istius euenire uideantur. audistis centuripinos, agyrinensis, catinensis, aetnensis, herbitensis complurisque alios publice dicere quae solitudo esset in agris, quae uastitas, quae fuga aratorum, quam deserta, quam inculta, quam relicta omnia. ea tametsi multis istius et uariis iniuriis acciderunt, tamen haec una causa in opinione siculorum plurimum ualet, quod cerere uiolata omnis cultus fructusque cereris in iis locis interisse arbitrantur. medemini religioni sociorum, iudices, conseruate uestram; neque enim haec externa uobis est religio neque aliena; quodsi esset, si suscipere eam nolletis, tamen in eo qui uiolasset sancire uos uelle oporteret. nunc uero in communi omnium gentium religione, inque iis sacris quae maiores nostri ab exteris nationibus adscita atque arcessita coluerunt,—quae sacra, ut erant re uera, sic appellari graeca uoluerunt,—neglegentes ac dissoluti si cupiamus esse, qui possumus?  