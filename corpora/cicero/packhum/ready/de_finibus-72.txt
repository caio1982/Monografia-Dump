haec mirabilia uideri intellego, sed cum certe superiora firma ac uera sint, his autem ea consentanea  et consequentia, ne de horum quidem est ueritate dubitandum. sed quamquam negant nec uirtutes nec uitia crescere, tamen utrumque eorum fundi quodam modo et quasi dilatari putant.  diuitias autem diogenes censet eam modo uim habere, ut quasi duces sint ad uoluptatem et ad ualitudinem bonam; sed, etiam uti ea contineant, non idem facere eas in uirtute neque in ceteris artibus, ad quas esse dux pecunia potest, continere autem non potest, itaque, si uoluptas aut si bona ualitudo sit in bonis, diuitias quoque in bonis esse ponendas, at, si sapientia bonum sit, non sequi ut etiam diuitias bonum esse dicamus. neque ab ulla re, quae non sit in bonis, id, quod sit in bonis, contineri potest, ob eamque causam, quia cognitiones comprehensionesque rerum, e quibus efficiuntur artes, adpetitionem mouent, cum diuitiae non sint in bonis, nulla ars diuitiis contineri potest. quod si de artibus concedamus, uirtutis tamen non sit eadem ratio, propterea quod haec plurimae commentationis et exercitationis indigeat, quod idem in artibus non sit, et quod uirtus stabilitatem, firmitatem, constantiam totius uitae complectatur, nec haec eadem in artibus esse uideamus.  deinceps explicatur differentia rerum, quam si non ullam esse diceremus, confunderetur omnis uita, ut ab aristone, neque ullum sapientiae munus aut opus inueniretur, cum inter res eas, quae ad uitam degendam pertinerent, nihil omnino interesset, neque ullum dilectum adhiberi oporteret. itaque cum esset satis con stitutum id solum esse bonum, quod esset honestum, et id malum solum, quod turpe, tum inter illa, quae nihil ualerent ad beate misereue uiuendum, aliquid tamen, quod differret, esse uoluerunt, ut essent eorum alia aestimabilia, alia contra, alia neutrum. quae autem aestimanda essent, eorum in aliis satis esse causae, quam ob rem quibusdam anteponerentur, ut in ualitudine, ut in integritate sensuum, ut in doloris uacuitate, ut gloriae, diuitiarum, similium rerum, alia autem non esse eius modi, itemque eorum, quae nulla aestimatione digna essent, partim satis habere causae, quam ob rem reicerentur, ut dolorem, morbum, sensuum amissionem, paupertatem, ignominiam, similia horum, partim non item. hinc est illud exortum, quod zeno προηγμένον, contraque quod ἀποπροηγμένον nominauit, cum uteretur in lingua copiosa factis tamen nominibus ac nouis, quod nobis in hac inopi lingua non conceditur; quamquam tu hanc copiosiorem etiam soles dicere. sed non alienum est, quo facilius uis uerbi intellegatur, rationem huius uerbi faciendi zenonis exponere. 