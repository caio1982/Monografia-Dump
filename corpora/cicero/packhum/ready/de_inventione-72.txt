locos autem communes ex ipsa re, si quid indignationis aut conquestionis habebit, sumi oportebit.  concessio est, per quam non factum ipsum probatur ab reo, sed ut ignoscatur, id petitur. cuius partes sunt duae: purgatio et deprecatio. purgatio est, per quam eius, qui accusatur, non factum ipsum, sed uoluntas defenditur. ea habet partes tres: inprudentiam, casum, necessitudinem.  inprudentia est, cum scisse aliquid is, qui arguitur,  negatur; ut apud quosdam lex erat: ne quis dianae uitulum immolaret. nautae quidam, cum aduersa tempestate in alto iactarentur, uouerunt, si eo portu, quem conspiciebant, potiti essent, ei deo, qui ibi esset, se uitulum immolaturos. casu erat in eo portu fanum dianae eius, cui uitulum immolare non licebat. inprudentes legis, cum exissent, uitulum immolauerunt. accusantur. intentio est: 'uitulum immolastis ei deo, cui non licebat.' depulsio est in concessione posita. ratio est: 'nesciui non licere.' infirmatio est: 'tamen, quoniam fecisti, quod non licebat ex lege, supplicio dignus es.' iudicatio est: cum id fecerit, quod non oportuerit, et id non oportere nescierit, sitne supplicio dignus?  casus autem inferetur in concessionem, cum demonstratur aliqua fortunae uis uoluntati obstitisse, ut in hac: cum lacedaemoniis lex esset, ut, hostias nisi ad sacrificium quoddam redemptor praebuisset, capital esset, hostias is, qui redemerat, cum sacrificii dies instaret, in urbem ex agro coepit agere. tum subito magnis commotis tempestatibus fluuius eurotas, is qui praeter lacedaemonem fluit, ita magnus et uehemens factus est, ut ea traduci uictimae nullo modo possent. redemptor suae uoluntatis ostendendae causa hostias constituit omnes in litore, ut, qui trans flumen essent, uidere possent. cum omnes studio eius subitam fluminis magnitudinem scirent fuisse inpedimento, tamen quidam capitis arcesserunt. intentio est: 'hostiae, quas debuisti ad sacrificium, praesto non fuerunt.' depulsio  concessio. ratio: 'flumen enim subito accreuit et ea re traduci non potuerunt.' infirmatio: 'tamen, quoniam, quod lex iubet, factum non est, supplicio dignus es.' iudicatio est: cum in ea re contra legem redemptor [aliquid] fecerit, qua in re studio eius subita fluminis obstiterit magnitudo, supplicio dignusne sit? 