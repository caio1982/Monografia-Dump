ui id .  mart .   49 cicero attico sal. [natali] die tuo scripsisti epistulam ad me plenam consili summaeque cum beneuolentiae tum etiam prudentiae. eam mihi philotimus postridie quam a te acceperat reddidit. sunt ista quidem quae disputas difficillima, iter ad superum, nauigatio infero, discessus arpinum ne hunc fugisse, mansio  formiis ne obtulisse nos gratulationi uideamur, sed miserius nihil quam ea uidere quae tamen iam, inquam, uidenda erunt.  fuit apud me postumus, scripsi ad te quam grauis, uenit ad me etiam q. fufius quo uultu, quo spiritu! properans brundisium, scelus accusans pompei, leuitatem et stultitiam senatus. haec qui in mea uilla non feram †cur tum† in curia potero ferre? age, finge me quamuis εὐστομάχως haec ferentem; quid illa 'dic, m. tulli'? quem habebunt exitum? et omitto causam rei publicae, quam ego amissam puto cum uulneribus suis tum medicamentis iis quae parantur; de pompeio quid agam? cui plane (quid enim hoc negem?) suscensui. semper enim <me> causae euentorum magis mouent quam ipsa euenta. haec igitur mala (quibus maiora esse quae possunt?) considerans uel potius iudicans eius opera accidisse et culpa inimicior huic eram quam ipsi caesari. ut maiores nostri funestiorem diem esse uoluerunt alliensis pugnae quam urbis captae, quod hoc malum ex illo (itaque alter religiosus etiam nunc dies, alter in uulgus ignotus), sic ego decem annorum peccata recordans, in quibus inerat ille etiam annus qui nos hoc <non> defendente, ne dicam grauius, adflixerat, praesentisque temporis cognoscens temeritatem, ignauiam, neglegentiam suscensebam. sed ea iam mihi exciderunt; beneficia eiusdem cogito, cogito etiam dignitatem; intellego, serius equidem quam uellem propter epistulas sermonesque balbi, sed uideo plane nihil aliud agi, nihil actum ab initio, <nisi>  ut hunc occideret. ego igitur, sicut apud homerum cui et mater et dea dixisset 'αὐτίκα γάρ τοι ἔπειτα μεθ’ Ἕκτορα πότμος ἕτοιμος' matri ipse respondit 'αὐτίκα τεθναίην, ἐπεὶ οὐκ ἄρ’ ἔμελλον ἑταίρῳ κτεινομένῳ ἐπαμῦναι,'— quid si non ἑταίρῳ solum sed etiam εὐεργέτῃ, adde tali uiro talem causam agenti?—ego uero haec officia mercanda uita puto. optimatibus uero tuis nihil confido, nihil iam ne inseruio quidem. uideo ut se huic dent, ut daturi sint. quicquam tu illa putas fuisse de ualetudine decreta municipiorum prae his de uictoria gratulationibus? 'timent' inquies. at ipsi tum se timuisse dicunt. sed uideamus quid actum sit brundisi. ex eo fortasse alia consilia nascentur aliaeque litterae.