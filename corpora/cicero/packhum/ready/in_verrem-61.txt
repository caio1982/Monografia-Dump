iam heraclii centuripini, optimi nobilissimique adulescentis, testimonium audistis; a quo hs  c  per calumniam malitiamque petita sunt. iste poenis compromissisque interpositis hs  cccc  extorquenda curauit, quodque iudicium secundum heraclium de compromisso factum erat, cum ciuis centuripinus inter duos ciuis diiudicasset, id inritum iussit esse eumque iudicem falsum iudicasse iudicauit; in senatu esse, locis commodisque publicis uti uetuit; si quis eum pulsasset, edixit sese iudicium iniuriarum non daturum; quicquid ab eo peteretur, iudicem de sua cohorte daturum, ipsi autem nullius actionem rei se daturum. quae istius auctoritas tantum ualuit ut neque illum pulsaret quisquam, cum praetor in prouincia sua uerbo permitteret, re hortaretur, neque quisquam ab eo quicquam peteret, cum iste calumniae licentiam sua auctoritate ostendisset; ignominia autem illa grauis tam diu in illo homine fuit, quam diu iste in prouincia mansit. hoc iniecto metu iudicibus nouo more, nullo exemplo, ecquam rem putatis esse in sicilia nisi ad nutum istius iudicatam? utrum id solum uidetur esse actum,  quod est tamen actum, ut haec heraclio pecunia eriperetur, an etiam illud, in quo praeda erat maxima, ut nomine iudiciorum omnium bona atque fortunae in istius unius essent potestatem?  iam uero in rerum capitalium quaestionibus quid ego unam quamque rem colligam et causam? ex multis similibus ea sumam quae maxime improbitate excellere uidebuntur. sopater quidam fuit halicyensis, homo domi suae cum primis locuples atque honestus; is ab inimicis suis apud c. sacerdotem praetorem rei capitalis cum accusatus esset, facile eo iudicio est liberatus. huic eidem sopatro idem inimici ad c. uerrem, cum is sacerdoti successisset, eiusdem rei nomen detulerunt. res sopatro facilis uidebatur, et quod erat innocens et quod sacerdotis iudicium improbare istum ausurum non arbitrabatur. citatur reus; causa agitur syracusis; crimina tractantur ab accusatore ea quae erant antea non solum defensione, uerum etiam iudicio dissoluta. causam sopatri defendebat q. minucius, eques romanus in primis splendidus atque honestus, uobisque, iudices, non ignotus. nihil erat in causa quod metuendum aut omnino quod dubitandum uideretur. interea istius libertus et accensus timarchides, qui est, id quod ex plurimis testibus priore actione didicistis, rerum huiusce modi omnium transactor et administer, ad sopatrum uenit; monet hominem ne nimis iudicio sacerdotis et causae suae confidat; accusatores inimicosque eius habere in animo pecuniam praetori dare; praetorem tamen ob salutem malle accipere, et simul malle, si fieri posset, rem iudicatam non rescindere. sopater, cum hoc illi improuisum atque inopinatum accidisset, commotus est sane neque in praesentia timarchidi quid responderet habuit,  nisi se consideraturum quid sibi esset faciendum, et simul ostendit se in summa difficultate esse nummaria. post ad amicos rettulit; qui cum ei fuissent auctores redimendae salutis, ad timarchidem uenit. expositis suis difficultatibus hominem ad hs  lxxx  perducit, eamque ei pecuniam numerat. posteaquam ad causam dicendam uentum est, tum uero sine metu sine cura omnes erant qui sopatrum defendebant. crimen nullum erat, res erat iudicata, uerres nummos acceperat: quis posset dubitare quidnam esset futurum? res illo die non peroratur, iudicium dimittitur. iterum ad sopatrum timarchides uenit, ait accusatores eius multo maiorem pecuniam praetori polliceri quam quantam hic dedisset; proinde, si saperet, uideret [quid sibi esset faciendum]. homo, quamquam erat et siculus et reus, hoc est et iure iniquo et tempore aduerso, ferre tamen atque audire diutius timarchidem non potuit. 'facite,' inquit, 'quod libet; daturus non sum amplius.' idemque hoc amicis eius et defensoribus uidebatur, atque eo etiam magis quod iste, quoquo modo se in ea quaestione praebebat, tamen in consilio habebat homines honestos e conuentu syracusano, qui sacerdoti quoque in consilio fuerant tum cum est idem hic sopater absolutus. hoc rationis habebant, facere eos nullo modo posse ut eodem crimine eisdem testibus sopatrum condemnarent idem homines qui antea absoluissent. itaque hac una spe ad iudicium uenitur. quo posteaquam est uentum, cum in consilium frequentes conuenissent idem qui solebant, et hac una spe tota defensio sopatri niteretur, consili frequentia et dignitate, et quod  erant, ut dixi, idem qui antea sopatrum eodem illo crimine liberarant, cognoscite hominis apertam ac non modo non ratione, sed ne dissimulatione quidem tectam improbitatem et audaciam. m. petilium, equitem romanum, quem habebat in consilio, iubet operam dare, quod rei priuatae iudex esset. petilius recusabat, quod suos amicos, quos sibi in consilio esse uellet, ipse uerres retineret in consilio. iste homo liberalis negat se quemquam retinere eorum qui petilio uellent adesse. itaque discedunt omnes; nam ceteri quoque impetrant ne retineantur; qui se uelle dicebant alterutri eorum qui tum illud iudicium habebant adesse. itaque iste solus cum sua cohorte nequissima relinquitur. non dubitabat minucius, qui sopatrum defendebat, quin iste, quoniam consilium dimisisset, illo die rem illam quaesiturus non esset, cum repente iubetur dicere. respondet, 'ad quos?' 'ad me,' inquit, 'si tibi idoneus uideor qui de homine siculo ac graeculo iudicem.' 'idoneus es,' inquit, 'sed peruellem adessent ii qui adfuerant antea causamque cognorant.' 'dic,' inquit; 'illi adesse non possunt.' 'nam hercule,' inquit minucius, 'me quoque petilius ut sibi in consilio adessem rogauit', et simul a subselliis abire coepit. iste iratus hominem uerbis uehementioribus prosequitur, atque ei grauius etiam minari coepit quod in se tantum crimen inuidiamque conflaret. minucius, qui syracusis sic negotiaretur ut sui iuris dignitatisque meminisset, et qui sciret se ita in prouincia rem augere oportere ut ne quid de libertate deperderet, homini quae uisa sunt, et quae tempus illud tulit et causa, respondit, causam sese dimisso atque ablegato consilio defensurum negauit. itaque a subselliis discessit, idemque hoc praeter siculos ceteri sopatri  amici aduocatique fecerunt. iste quamquam est incredibili importunitate et audacia, tamen subito solus destitutus pertimuit et conturbatus est; quid ageret, quo se uerteret nesciebat. si dimisisset eo tempore quaestionem, post, illis adhibitis in consilium quos ablegarat, absolutum iri sopatrum uidebat; sin autem hominem miserum atque innocentem ita condemnasset, cum ipse praetor sine consilio, reus autem sine patrono atque aduocatis fuisset, iudiciumque c. sacerdotis rescidisset, inuidiam se sustinere tantam non posse arbitrabatur. itaque aestuabat dubitatione, uersabat se utramque in partem non solum mente, uerum etiam corpore, ut omnes qui aderant intellegere possent in animo eius metum cum cupiditate pugnare. erat hominum conuentus maximus, summum silentium, summa exspectatio quonam esset eius cupiditas eruptura; crebro se accensus demittebat ad aurem timarchides. tum iste aliquando 'age dic!' inquit. reus orare atque obsecrare ut cum consilio cognosceret. tum repente iste testis citari iubet; dicit unus et alter breuiter; nihil interrogatur; praeco dixisse  pronuntiat. iste, quasi metueret ne petilius priuato illo iudicio transacto aut prolato cum ceteris in consilium reuerteretur, ita properans de sella exsilit, hominem innocentem a c. sacerdote absolutum indicta causa de sententia scribae medici haruspicisque condemnat. 