ecquis est iudex cui non ab initio decumani criminis persuasum sit istum in aratorum bona fortunasque impetum fecisse? quis hoc non ex eo statim iudicauit, quod ostendi istum decumas noua lege atque adeo nulla lege contra omnium consuetudinem atque instituta uendidisse? uerum ut istos ego iudices tam seueros, tam diligentis, tam religiosos non habeam, ecquis est ex iniuriarum magnitudine, improbitate decretorum, iudiciorum iniquitate qui hoc non iam dudum statuerit et iudicarit? etiam sane sit aliquis dissolutior in iudicando, legum offici rei publicae sociorum atque amicorum neglegentior: quid? is possitne de istius improbitate dubitare, cum tanta lucra facta, tam iniquas pactiones ui et metu expressas cognouerit, cum tanta praemia ciuitates ui atque imperio, uirgarum ac mortis metu, non modo apronio atque eius similibus uerum etiam ueneriis seruis dare coactas? quodsi quis sociorum incommodis minus commouetur,—si quem aratorum fugae calamitates exsilia suspendia denique non permouent,—non possum dubitare quin is tamen, cum uastatam siciliam, relictos agros ex ciuitatum litteris et ex epistula l. metelli cognouerit, statuat fieri non posse ut de isto non seuerissime iudicetur. erit etiam aliquis qui haec omnia dissimulare ac neglegere possit? attuli sponsiones ipso praesente factas  de decumarum societate ab ipso prohibitas iudicari: quid est quod possit quisquam manifestius hoc desiderare? non dubito quin uobis satis fecerim, iudices; uerum tamen progrediar longius, non mehercule quo magis hoc uobis persuadeatur quam iam persuasum esse confido, sed ut ille aliquando impudentiae suae finem faciat, aliquando desinat ea se putare emere quae ipse semper habuit uenalia,—fidem ius iurandum ueritatem officium religionem,—desinant amici eius ea dictitare quae detrimento maculae inuidiae infamiae nobis omnibus esse possint. at qui amici! o miserum, o inuidiosum offensumque paucorum culpa atque indignitate ordinem senatorium! albam aemilium sedentem in faucibus macelli loqui palam uicisse uerrem, emptos habere iudices, alium hs  cccc , alium hs  d , quem minimo, ccc ! atque ei cum responsum esset fieri non posse, multos testis esse dicturos, me praeterea causae non defuturum, 'licet hercle,' inquit, 'omnes omnia dicant, in illo, nisi ita res manifesta erit adlata ut responderi nihil possit, uicimus.' bene agis, alba: ad tuam ueniam condicionem. nihil putas ualere in iudiciis coniecturam, nihil suspicionem, nihil ante actae uitae existimationem, nihil uirorum bonorum testimonia, nihil ciuitatum auctoritates ac litteras: <res> manifestas quaeris. non quaero iudices cassianos, ueterem iudiciorum seueritatem non requiro, uestram in hac re fidem dignitatem religionem in iudicando non imploro; albam habebo iudicem, eum hominem qui se ipse scurram improbissimum existimari uult, <cum> a scurris semper potius gladiator quam scurra appellatus sit; adferam rem eius  modi in decumis ut alba fateatur istum in re frumentaria et in bonis aratorum aperte palamque esse praedatum. 