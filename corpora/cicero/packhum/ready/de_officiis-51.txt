sed cum in hominibus iuuandis aut mores spectari aut fortuna soleat, dictu quidem est procliue, itaque uolgo loquuntur, se in beneficiis collocandis mores hominum, non fortunam sequi. honesta oratio est, sed quis est tandem, qui inopis et optimi uiri causae anteponat in opera danda gratiam fortunati et potentis? a quo enim expeditior et celerior remuneratio fore uidetur, in eum fere est uoluntas nostra propensior. sed animaduertendum est diligentius, quae natura rerum sit. nimirum enim inops ille, si bonus est uir, etiam si referre gratiam non potest, habere certe potest.  commode autem, quicumque dixit, 'pecuniam qui habeat, non reddidisse, qui reddiderit non habere, gratiam autem et, qui rettulerit, habere et, qui habeat, rettulisse'. at qui se locupletes, honoratos, beatos putant, ii ne obligari quidem beneficio uolunt; qui etiam beneficium se dedisse arbitrantur, cum ipsi quamuis magnum aliquod acceperint, atque etiam a se aut postulari aut exspectari aliquid suspicantur, patrocinio uero se usos aut clientes appellari mortis instar putant.  at uero ille tenuis, cum quidquid factum sit, se spectatum, non fortunam putat, non modo illi qui est meritus, sed etiam illis, a quibus exspectat—eget enim multis—gratum se uideri studet, neque uero uerbis auget suum munus, si quo forte fungitur, sed etiam extenuat. uidendumque illud est, quod, si opulentum fortunatumque defenderis, in uno illo aut, si forte, in liberis eius manet gratia; sin autem inopem, probum tamen et modestum, omnes non improbi humiles quae magna in populo multitudo est, praesidium sibi paratum uident. quam ob rem melius apud bonos quam apud fortunatos beneficium collocari puto. danda omnino opera est, ut omni generi satis facere possimus, sed, si res in contentionem ueniet, nimirum themistocles est auctor adhibendus, qui cum consuleretur, utrum bono uiro pauperi an minus probato diuiti filiam collocaret 'ego uero, inquit, malo uirum, qui pe cunia egeat, quam pecuniam quae uiro'. sed corrupti mores deprauatique sunt admiratione diuitiarum; quarum magnitudo quid ad unumquemque nostrum pertinet? illum fortasse adiuuat, qui habet; ne id quidem semper; sed fac iuuare; utentior sane sit, honestior uero quomodo? quod si etiam bonus erit uir, ne impediant diuitiae quominus iuuetur, modo ne adiuuent, sitque omne iudicium, non quam locuples, sed qualis quisque sit. extremum autem praeceptum in beneficiis operaque danda, ne quid contra aequitatem contendas, ne quid pro iniuria; fundamentum enim est perpetuae commendationis et famae iustitia, sine qua nihil potest esse laudabile. 