eon', inquit brutus, de quo multa lucilius?  isto ipso; sed tincam non minus multa ridicule dicentem granius obruebat nescio quo sapore uernaculo; ut ego iam non mirer illud theophrasto accidisse, quod dicitur, cum percontaretur ex anicula quadam quanti aliquid uenderet et respondisset illa atque addidisset 'hospes, non pote minoris', tulisse eum moleste se non effugere hospitis speciem, quom aetatem ageret athenis optumeque loqueretur omnium. sic, ut opinor, in nostris est quidam urbanorum sicut illic atticorum sonus. sed domum redeamus, id est ad nostros reuortamur.  duobus igitur summis crasso et antonio l. philippus proxumus accedebat, sed longo interuallo tamen proxumus. itaque eum, etsi nemo intercedebat qui se illi anteferret, neque secundum tamen neque tertium dixerim. nec enim in quadrigis eum secundum numerauerim aut tertium qui uix e carceribus exierit, cum palmam iam primus acceperit, nec in oratoribus qui tantum absit a primo, uix ut in eodem curriculo esse uideatur. sed tamen erant ea in philippo quae, qui sine comparatione illorum spectaret, satis magna diceret: summa libertas in oratione, multae facetiae; satis creber in reperiendis, solutus in explicandis sententiis; erat etiam in primis, ut temporibus illis, graecis doctrinis institutus, in altercando cum aliquo aculeo et maledicto facetus. horum aetati prope coniunctus l. gellius non tam uendibilis orator, quam ut nescires quid ei deesset; nec enim erat indoctus nec tardus ad excogitandum nec romanarum rerum immemor et uerbis solutus satis; sed in magnos oratores inciderat eius aetas; multam tamen operam amicis et utilem praebuit  atque ita diu uixit ut multarum aetatum oratoribus implicaretur. multum etiam in causis uersabatur isdem fere temporibus d. brutus, is qui consul cum mamerco fuit, homo et graecis doctus litteris et latinis. dicebat etiam l. scipio non imperite gnaeusque pompeius sex. f. aliquem numerum obtinebat. nam sex. frater eius praestantissimum ingenium contulerat ad summam iuris ciuilis et ad perfectam geometriae rerumque stoicarum scientiam. â€ itam in iure et ante hos m. brutus et paulo post eum c. billienus homo per se magnus prope simili ratione summus euaserat; qui consul factus esset, nisi in marianos consulatus et in eas petitionis angustias incidisset. cn. autem octaui eloquentia, quae fuerat ante consulatum ignorata, in consulatu multis contionibus est uehementer probata. sed ab eis, qui tantum in dicentium numero, non in oratorum fuerunt, iam ad oratores reuortamur. 