tum brutus: quid tu, inquit, quaeris alios? de te ipso nonne quid optarent rei, quid ipse hortensius iudicaret uidebamus? qui cum partiretur tecum causas—saepe enim interfui—perorandi locum, ubi plurimum pollet oratio, semper tibi relinquebat.  faciebat ille quidem, inquam, et mihi beneuolentia, credo, ductus tribuebat omnia. sed ego quae de me populi sit opinio nescio; de reliquis hoc adfirmo, qui uolgi opinione disertissimi habiti sint, eosdem intellegentium quoque iudicio fuisse probatissimos. nec enim posset idem demosthenes dicere, quod dixisse antimachum clarum poetam ferunt: qui cum conuocatis auditoribus legeret eis magnum illud, quod nouistis, uolumen suum et eum legentem omnes praeter platonem reliquissent, 'legam' inquit 'nihilo minus: plato enim mihi unus instar est centum milium'. et recte: poema enim reconditum paucorum adprobationem, oratio popularis adsensum uolgi debet mouere. at si eundem hunc platonem unum auditorem haberet demosthenes, cum esset relictus a ceteris, uerbum facere non posset. quid tu, brute? possesne, si te ut curionem quondam contio reliquisset?   ego uero, inquit ille, ut me tibi indicem, in eis etiam causis, in quibus omnis res nobis cum iudicibus est, non cum populo, tamen si a corona relictus sim, non queam dicere.  ita se, inquam, res habet. ut, si tibiae inflatae non referant sonum, abiciendas eas sibi tibicen putet, sic oratori populi aures tamquam tibiae sunt; eae si inflatum non recipiunt aut si auditor omnino tamquam equus non facit, agitandi finis faciendus est. hoc tamen interest, quod uolgus interdum non probandum oratorem probat, sed probat sine comparatione; cum a mediocri aut etiam malo delectatur, eo est contentus; esse melius non sentit, illud quod est qualecumque est probat. tenet enim aures uel mediocris orator, sit modo aliquid in eo; nec res ulla plus apud animos hominum quam ordo et ornatus ualet. 