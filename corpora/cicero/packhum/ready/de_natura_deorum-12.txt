hoc persaepe facitis, ut, cum aliquid non ueri simile dicatis et effugere reprehensionem uelitis, adferatis aliquid quod omnino ne fieri quidem possit, ut satius fuerit illud ipsum de quo ambigebatur concedere quam tam inpudenter resistere. uelut epicurus cum uideret, si atomi ferrentur in locum inferiorem suopte pondere, nihil fore in nostra potestate, quod esset earum motus certus et necessarius, inuenit quo modo necessitatem effugeret, quod uidelicet democritum fugerat: ait atomum, cum pondere et grauitate directo deorsus feratur, declinare paululum. hoc dicere turpius est quam illud quod uult non posse defendere. idem facit contra dialecticos; a quibus cum traditum sit in omnibus diiunctionibus, in quibus "aut etiam aut non" poneretur, alterum utrum esse uerum, pertimuit ne, si concessum esset huius modi aliquid "aut uiuet cras aut non uiuet epicurus", alterutrum fieret necessarium: totum hoc "aut etiam aut non" negauit esse necessarium; quo quid dici potuit obtusius? urguebat arcesilas zenonem, cum ipse falsa omnia diceret quae sensibus uiderentur, zenon autem non nulla uisa esse falsa non omnia; timuit epicurus ne, si unum uisum esset falsum, nullum esset uerum: omnes sensus ueri nuntios dixit esse. nihil horum nisi â€ ualde; grauiorem enim plagam accipiebat ut leuiorem repelleret.  idem facit in natura deorum: dum indiuiduorum corporum concretionem fugit ne interitus et dissipatio consequatur, negat esse corpus deorum sed tamquam corpus, nec sanguinem sed tamquam sanguinem. mirabile uidetur quod non rideat haruspex cum haruspicem uiderit; hoc mirabilius quam uos inter uos risum  tenere possitis? "non est corpus sed quasi corpus": hoc intellegerem quale esset, si in cereis fingeretur aut fictilibus figuris; in deo quid sit quasi corpus aut quid sit quasi sanguis intellegere non possum. ne tu quidem uellei, sed non uis fateri. 