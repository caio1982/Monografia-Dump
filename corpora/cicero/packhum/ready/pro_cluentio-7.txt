quid? illa caedes asuui larinatis, adulescentis pecuniosi, quam clara tum recenti re fuit et quam omnium sermone celebrata! fuit auillius quidam larino perdita nequitia et summa egestate, arte quadam praeditus ad libidines adulescentulorum excitandas accommodata. qui ut se blanditiis et adsentationibus in asuui consuetudinem penitus immersit, oppianicus continuo sperare coepit hoc se auillio tamquam aliqua machina admota capere asuui adulescentiam et for tunas eius patrias expugnare posse. ratio excogitata larini est, res translata romam; inire enim consilium facilius in solitudine, perficere rem eius modi commodius in turba posse arbitrati sunt. asuuius cum auillio romam est profectus. hos uestigiis oppianicus consecutus est. iam ut romae uixerint, quibus conuiuiis, quibus flagitiis, quantis et quam profusis sumptibus non modo conscio sed etiam conuiua et adiutore oppianico longum est dicere mihi, praesertim ad alia properanti; exitum huius adsimulatae familiaritatis cognoscite. cum esset adulescens apud mulierculam quandam atque ubi pernoctarat ibi diem posterum commoraretur, auillius, ut erat constitutum, simulat se aegrotare et testamentum facere uelle. oppianicus obsignatores ad eum qui neque asuuium neque auillium nossent adducit et illum asuuium appellat ipse; testamento asuui nomine obsignato disceditur. auillius ilico conualescit; asuuius autem breui illo tempore, quasi in hortulos iret, in harenarias quasdam extra portam esquilinam perductus occiditur. qui cum unum iam et alterum diem desideraretur neque in eis locis ubi ex consuetudine quaerebatur inueniretur, et oppianicus in foro larinatium dictitaret nuper se et suos amicos testamentum eius obsignasse, liberti asuui et non nulli amici, quod eo die quo postremum asuuius uisus erat auillium cum eo fuisse et a multis uisum esse constabat, in eum inuadunt et hominem ante pedes q. manli qui tum erat triumuir constituunt. atque illic continuo nullo teste, nullo indice recentis malefici conscientia perterritus omnia, ut a me paulo ante dicta sunt, exponit asuuiumque a sese consilio oppianici interfectum fatetur.  extrahitur domo latitans oppianicus a manlio; index auillius ex altera parte coram tenetur. hic quid iam reliqua quaeritis? manlium plerique noratis; non ille honorem a pueritia, non studia uirtutis, non ullum existimationis bonae fructum umquam cogitarat, sed ex petulanti atque improbo scurra in discordiis ciuitatis ad eam columnam ad quam multorum saepe conuiciis perductus erat tum suffragiis populi peruenerat. itaque tum cum oppianico transigit, pecuniam ab eo accipit, causam et susceptam et tam manifestam relinquit. ac tum in oppianici causa crimen hoc asuuianum cum testibus multis tum uero illius <testamento> comprobabatur; in quo oppianici nomen primum esse constabat, eius quem uos miserum atque innocentem falso iudicio circumuentum esse dicitis. 