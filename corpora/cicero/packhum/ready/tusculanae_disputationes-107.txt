similemne putas c. laelii unum consulatum fuisse, et eum quidem cum repulsa (si, cum sapiens et bonus uir, qualis ille fuit, suffragiis praeteritur, non populus [a bono consule] potius quam ille [a bono populo] repulsam fert)—sed tamen utrum malles te, si potestas esset, semel ut laelium consulem an ut cinnam quater? non dubito, tu quid responsurus sis; itaque uideo, cui committam. non quemuis hoc idem interrogarem; responderet enim alius fortasse se non modo quattuor consulatus uni anteponere, sed unum diem cinnae multorum et clarorum uirorum totis aetatibus. laelius si digito quem attigisset, poenas dedisset; at cinna collegae sui consulis cn. octauii praecidi caput iussit, p. crassi l. caesaris, no bilissimorum hominum, quorum uirtus fuerat domi militiaeque cognita, m. antonii, omnium eloquentissimi quos ego audierim, c. caesaris, in quo mihi uidetur specimen fuisse humanitatis salis suauitatis leporis. beatusne igitur, qui hos interfecit? mihi contra non solum eo uidetur miser, quod ea fecit, sed etiam quod ita se gessit, ut ea facere ei liceret (etsi peccare nemini licet; sed sermonis errore labimur; id enim licere dicimus, quod cuique conceditur). utrum tandem beatior c. marius tum, cum cimbricae uictoriae gloriam cum collega catulo communicauit, paene altero laelio—nam hunc illi duco simillimum—, an cum ciuili bello uictor iratus necessariis catuli deprecantibus non semel respondit, sed saepe: 'moriatur'? in quo beatior ille, qui huic nefariae uoci paruit, quam is, qui tam scelerate imperauit. nam cum accipere quam facere praestat iniuriam, tum morti iam ipsi aduentanti paulum procedere ob uiam, quod fecit catulus, quam quod marius, talis uiri interitu sex suos obruere consulatus et contaminare extremum tempus aetatis. 