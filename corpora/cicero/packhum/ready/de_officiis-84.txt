habes a patre munus, marce fili, mea quidem sententia magnum, sed perinde erit, ut acceperis. quamquam hi tibi tres libri inter cratippi commentarios tamquam hospites erunt recipiendi, sed, ut, si ipse uenissem athenas, quod quidem esset factum, nisi me e medio cursu clara uoce patria reuocasset, aliquando me quoque audires, sic, quoniam his uoluminibus ad te profecta uox est mea, tribues iis temporis, quantum poteris, poteris autem quantum uoles. cum uero in tellexero te hoc scientiae genere gaudere, tum et praesens tecum propediem, ut spero, et dum aberis, absens loquar. uale igitur, mi cicero, tibique persuade esse te quidem mihi carissimum, sed multo fore cariorem, si talibus monumentis praeceptisque laetabere. 