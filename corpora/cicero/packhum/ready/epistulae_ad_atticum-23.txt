in .  apr .   59  anti cicero attico sal. fecisti mihi pergratum quod serapionis librum ad me misisti; ex quo quidem ego, quod inter nos liceat dicere, millesimam partem uix intellego. pro eo tibi praesentem pecuniam solui imperaui, ne tu expensum muneribus ferres. at quoniam nummorum mentio facta est, amabo te, cura ut cum titinio, quoquo modo poteris, transigas. si in eo quod ostenderat non stat, mihi maxime placet ea quae male empta sunt reddi, si  uoluntate pomponiae fieri poterit; si ne id quidem, nummi potius reddantur quam ullus sit scrupulus. ualde hoc uelim ante quam proficiscare amanter, ut soles, diligenterque conficias.  clodius ergo, ut ais, ad tigranem! uelim †sirpie† condicione; sed facile patior. accommodatius enim nobis est ad liberam legationem tempus illud, cum et quintus noster iam, ut speramus, in otio consederit et iste sacerdos bonae deae cuius modi futurus sit sci<em>us. interea quidem cum musis nos delectabimus animo aequo, immo uero etiam gaudenti ac libenti, neque mihi umquam ueniet in mentem crasso inuidere neque paenitere quod a me ipso non desciuerim.  de geographia, dabo operam ut tibi satis faciam; sed nihil certi polliceor. magnum opus est, sed tamen, ut iubes, curabo ut huius peregrinationis aliquod tibi opus exstet. tu quicquid indagaris de re publica, et maxime quos consules futuros putes, facito ut sciam. tametsi nimis sum curiosus; statui enim nihil iam de re publica cogitare.  terentiae saltum perspeximus. quid quaeris? praeter quercum dodonaeam nihil desideramus quo minus epirum ipsam possidere uideamur. nos circiter kalendas aut in formiano erimus aut in pompeiano. tu, si in formiano non erimus, si nos amas, in pompeianum uenito. id et nobis erit periucundum et tibi non sane deuium.  de muro, imperaui philotimo ne impediret quo minus id fieret quod tibi uideretur. tu censeo tamen adhibeas uettium. his temporibus, tam dubia uita optimi cuiusque, magni aestimo unius aestatis fructum palaestrae palatinae, sed ita tamen ut nihil minus uelim quam pomponiam et puerum uersari in timore ruinae. 