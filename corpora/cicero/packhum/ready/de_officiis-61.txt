cum igitur aliqua species utilitatis obiecta est, commoueri necesse est. sed si, cum animum attenderis, turpitudinem uideas adiunctam ei rei, quae speciem utilitatis attulerit, tum non utilitas relinquenda est, sed intellegendum, ubi turpitudo sit, ibi utilitatem esse non posse. quod si nihil est tam contra naturam quam turpitudo—recta enim et conuenientia et constantia natura desiderat aspernaturque contraria—nihilque tam secundum naturam quam utilitas, certe in eadem re utilitas et turpitudo esse non potest. itemque, si ad honestatem nati sumus eaque aut sola expetenda est, ut zenoni uisum est, aut certe omni pondere grauior habenda quam reliqua omnia, quod aristoteli placet, necesse est, quod honestum sit, id esse aut solum aut summum bonum, quod autem bonum, id certe utile, ita, quicquid honestum, id utile. quare error hominum non proborum, cum aliquid, quod utile uisum est, arripuit, id continuo secernit ab honesto. hinc sicae, hinc uenena, hinc falsa testamenta nascuntur, hinc furta, peculatus, expilationes, direptionesque sociorum et ciuium, hinc opum nimiarum, potentiae non ferendae, postremo etiam in liberis ciuitatibus regnandi existunt cupiditates, quibus nihil nec tae trius nec foedius excogitari potest. emolumenta enim rerum fallacibus iudiciis uident, poenam, non dico legum, quam saepe perrumpunt, sed ipsius turpitudinis, quae acerbissima est, non uident. quam ob rem hoc quidem deliberantium genus pellatur e medio— est enim totum sceleratum et impium—qui deliberant, utrum id sequantur, quod honestum esse uideant, an se scientes scelere contaminent; in ipsa enim dubitatione facinus inest, etiamsi ad id non peruenerint. ergo ea deliberanda omnino non sunt, in quibus est turpis ipsa deliberatio. 