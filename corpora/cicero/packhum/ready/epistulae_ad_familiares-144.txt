in .  oct .   51 caelius ciceroni s. etsi de re publica quae tibi scribam habeo, tamen nihil quod magis gauisurum te putem habeo quam hoc: scito c. sempronium rufum, mel ac delicias tuas, calumniam  maximo plausu tulisse. <qua> quaeris in causa. m. tuccium, accusatorem suum, post ludos romanos reum lege plotia de ui fecit hoc consilio, quod uidebat, si extraordinarius reus nemo accessisset, sibi hoc anno causam esse dicendam; dubium porro illi non erat quid futurum esset. nemini hoc deferre munusculum maluit quam suo accusatori. itaque sine ullo subscriptore descendit et tuccium reum fecit. at ego, simul atque audiui, inuocatus ad subsellia rei occurro; surgo, neque uerbum de re facio, totum sempronium usque eo perago ut uestorium quoque interponam et illam fabulam narrem, quem ad modum tibi pro beneficio dederit †si quod iniuriis suis esset ut uestorius teneret†.  haec quoque magna nunc contentio forum tenet: m. seruilius postquam, ut coeperat, omnibus in rebus turbarat nec quod [non] uenderet cuiquam reliquerat maximaque nobis traditus erat inuidia, neque laterensis praetor postulante pausania nobis patronis 'quo ea pecunia peruenisset' recipere uoluit, q. pilius, necessarius attici nostri, repetundis eum postulauit. magna ilico fama surrexit et de damnatione feruenter loqui est coeptum. quo uento proicitur appius minor ut indicet [de] pecuniam ex bonis patris peruenisse ad seruilium praeuaricationisque causa diceret depositum hs <³⁰xxx>³⁰. admiraris amentiam; immo, si actionem stultissimasque de se, nefarias de patre confessiones audisses.   mittit in consilium eosdem illos qui litis aestimarant iudices. cum aequo numero sententiae fuissent, laterensis leges ignorans pronuntiauit quid singuli ordines iudicassent et ad extremum, ut solent, 'non redigam.' postquam discessit et pro absoluto seruilius haberi coeptus legisque unum et centesimum caput legit, in quo ita erat: 'quod eorum iudicum maior pars iudicarit id ius ratumque esto,' in tabulas absolutum non rettulit, ordinum iudicia perscripsit; postulante rursus appio cum l. lollio †transegisset† relaturum dixit. sic nunc neque absolutus neque damnatus seruilius de repetundis saucius pilio tradetur. nam de diuinatione appius, cum calumniam iurasset, contendere ausus non est pilioque cessit et ipse de pecuniis repetundis a seruiliis est postulatus et praeterea de ui reus a quodam suo emissario, †stetio†, factus. recte hoc par habet.  quod ad rem publicam pertinet, omnino multis diebus exspectatione galliarum actum nihil est; aliquando tamen, saepe re dilata et grauiter acta et plane perspecta cn. pompei uoluntate in eam partem ut eum decedere post kal. mart. placeret, senatus consultum quod tibi misi factum est auctoritatesque perscriptae.  senatus consultum, auctorita<te>s:  'prid. kal. oct. in aede apollinis scrib. adfuerunt l. domitius cn. f. fab. ahenobarbus, q. cae<ci>lius q. f. fab. metellus pius scipio, l. uil<l>ius l. f. pom. annalis, c. septimius t. f. quir., c. luci<li>us c. f. pup. hirrus,  c. scribonius c. f. pom. curio, l. ateius l. f. an. capito, m. eppius m. f. ter. [sal.]'  'quod m. marcellus cos. u. f. de prouinciis consularibus, d. e. r. i. c., uti l. paulus c. marcellus cos., cum magistratum inissent, [a. d.] ex [x] kal. mart. quae in suo magistratu futurae essent, de consularibus prouinciis ad senatum referrent, neue quid prius ex kal. mart. ad senatum referrent neue quid coniunctim [de ea re referrentur a consiliis], utique eius rei causa per dies comitialis senatum haberent senatusque cons. facere<n>t et, cum de ea re ad senatum referrent, ut a consiliis, qui eorum in ccc iudicibus essent, s. f. s. adducere liceret; si quid d. e. r. ad populum pl. ue lato opus esset, uti ser. sulpicius m. marcellus cos., pr., tr. q. pl., quibus eorum uideretur, ad populum pl. ue ferrent; quod <si> ii non tulissent, uti quicumque deinceps essent ad populum pl. ue ferrent. c.'  'prid. kal. oct. in aede apollinis scrib. adfuerunt l. domitius cn. f. fab. ahenobarbus, q. <caecilius> q. f. <fab.> metellus pius scipio, l. uillius l. f. pom. annalis, c. septimius t. f. quir., <c. lucilius c. f. pup. hirrus,> c. scribonius c. f. pom. curio, l. ateius l. f. an. capito, m. eppius m. f. ter.'   'quod m. marcellus cos. u. f. de prouinciis, d. e. r. i. c., senatum existimare neminem eorum qui potestatem habent intercedendi impediendi moram adferre oportere quo minus de re publica p. q. <t.> ad senatum referri senatique c. fieri possit; qui impedierit prohibuerit, eum senatum existimare contra rem publicam fecisse. si quis huic s. c. intercesserit, senatui placere auctoritatem perscribi et de ea re ad senatum p. q. <t.> referri.'  'huic s. c. intercessit c. coelius, l. uinicius, p. cornelius, c. uibius pansa <tr. pl.>.'  'item senatui placere de militibus qui in exercitu c. caesaris sunt, qui eorum stipendia emerita aut causas quibus de causis missi fieri debeant habeant, ad hunc ordinem referri, ut eorum ratio habeatur causaeque cognoscantur. si quis huic s. c. intercessisset, senatui placere auctoritatem perscribi et de ea re p. <q. t.> ad hunc ordinem referri.'  'huic s. c. intercessit <c.> coelius, c. pansa tr. pl.'  'itemque senatui placere in ciliciam prouinciam in uiii reliquas prouincias quas praetorii pro praetore obtinerent eos qui praetores fuerunt neque in prouincia cum imperio fuerunt, quos eorum ex s. c. cum imperio in prouincias pro praetore mitti oporteret, eos sortito in prouincias mitti [placere]; si ex eo numero quos <ex> s. c. in prouincias ire oporteret ad numerum non essent qui in eas prouincias proficiscerentur, tum, uti quodque collegium primum  praetorum fuisset neque in prouincias profecti essent, ita sorte in prouincias proficiscerentur; si ii ad numerum non essent, tum deinceps proximi cuiusque collegi qui praetores fuissent neque in prouincias profecti essent in sortem coicerentur quoad is numerus effectus esset quem ad numerum in prouincias mitti oporteret. si quis huic s. c. intercessisset, auctoritas perscriberetur.'  'huic s. c. intercessit c. coelius, c. pansa tr. pl.'  illa praeterea cn. pompei sunt animaduersa quae maxime confidentiam attulerunt hominibus, ut diceret se ante kal. mart. non posse sine iniuria de prouinciis caesaris statuere, post kal. mart. se non dubitaturum. cum interrogaretur <quid> si qui tum intercederent, dixit hoc nihil interesse utrum c. caesar senatui dicto audiens futurus non esset an pararet qui senatum decernere non pateretur. 'quid si' inquit alius 'et consul esse et exercitum habere uolet?' at ille quam clementer: 'quid si filius meus fustem mihi impingere uolet?' his uocibus ut existimarent homines pompeio cum caesare esse negotium effecit. itaque iam, ut uideo, alteram utram ad condicionem descendere uult caesar, ut aut maneat neque hoc anno sua ratio habeatur aut, si designari poterit, decedat. curio se contra eum totum parat. quid adsequi possit nescio; illud uideo, bene sentientem, etsi nihil effecerit, cadere non posse.  me tractat liberaliter curio et mihi suo munere negotium imposuit. nam si mihi non dedisset eas quae ad ludos ei aduectae erant africanae, potuit supersederi; nunc, quoniam  dare necesse est, uelim tibi curae sit, quod a te semper petii, ut aliquid istinc bestiarum habeamus, sittianamque syngrapham tibi commendo. libertum philonem istoc misi et diogenem graecum, quibus mandata et litteras ad te dedi. eos tibi et rem de qua misi uelim curae habeas. nam quam uehementer ad me pertineat in iis quas tibi illi reddent litteris perscripsi.