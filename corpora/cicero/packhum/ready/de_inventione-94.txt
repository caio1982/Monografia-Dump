utilitas autem aut in corpore posita est aut in extrariis rebus; quarum tamen rerum multo maxima pars ad corporis commodum reuertitur, ut in re publica quaedam sunt, quae, ut sic dicam, ad corpus pertinent ciuitatis, ut agri, portus, pecunia, classis, nautae, milites, socii, quibus rebus incolumitatem ac libertatem retinent ciuitates, aliae uero, quae iam quiddam magis amplum et minus necessarium conficiunt, ut urbis egregia exornatio atque amplitudo, ut quaedam excellens pecuniae magnitudo, amicitiarum ac societatum multitudo. quibus rebus non illud solum conficitur, ut saluae et incolumes, uerum etiam, ut amplae atque potentes sint ciuitates. quare utilitatis duae partes uidentur esse, incolumitas et potentia. incolumitas est salutis rata atque integra conseruatio; potentia est ad sua conseruanda et alterius adtenuanda idonearum rerum facultas. atque in iis omnibus, quae ante dicta sunt, quid fieri et quid facile fieri possit, oportet considerare. facile id dicemus, quod sine  magno aut sine ullo labore, sumptu, molestia quam breuissimo tempore confici potest; posse autem fieri, quod, quamquam laboris, sumptus, molestiae, longinquitatis indiget atque [aut] omnes aut plurimas aut maximas causas habet difficultatis, tamen his susceptis difficultatibus confieri atque ad exitum perduci potest.  quoniam ergo de honestate et de utilitate diximus, nunc restat, ut de iis rebus, quas his adtributas esse dicebamus, necessitudine et affectione, perscribamus. puto igitur esse hanc necessitudinem, cui nulla ui resisti potest, quo ea setius id, quod facere potest, perficiat, quae neque mutari neque leniri potest. [atque, ut apertius hoc sit, exemplo licet uim rei, qualis et quanta sit, cognoscamus. uri posse flamma ligneam materiam necesse est. corpus [animal] mortale aliquo tempore interire necesse est; atque ita necesse, ut uis postulat ea, quam modo describebamus, necessitudinis.] huiusmodi necessitudines cum in dicendi rationes incident, recte necessitudines appellabuntur; sin aliquae res accident difficiles, in illa superiore, possitne fieri, quaestione considerabimus. atque etiam hoc mihi uideor uidere, esse quasdam cum adiunctione necessitudines, quasdam simplices et absolutas. nam aliter dicere solemus: 'necesse est  casilinenses se dedere hannibali'; aliter autem: 'necesse est casilinum uenire in hannibalis potestatem.' illic, in superiore, adiunctio est haec: 'nisi si malunt fame perire'; si enim id malunt, non est necesse; hoc inferius non item, propterea quod, siue uelint casilinenses se dedere siue famem perpeti atque ita perire, necesse est casilinum uenire in hannibalis potestatem. quid igitur haec perficere potest necessitudinis distributio? prope dicam plurimum, cum locus necessitudinis uidebitur incurrere. nam cum simplex erit necessitudo, nihil erit quod multa dicamus, cum eam nulla ratione lenire possimus; cum autem ita necesse erit, si aliquid effugere aut adipisci uelimus, tum adiunctio illa quid habeat utilitatis aut quid honestatis, erit considerandum. nam si uelis attendere, ita tamen, ut id quaeras, quod conueniat ad usum ciuitatis, reperias nullam esse rem, quam facere necesse sit, nisi propter aliquam causam, quam adiunctionem nominamus; pariter autem esse multas res [necessitatis], ad quas similis adiunctio non accedit; quod genus [ut] homines [mortales] necesse est interire, sine adiunctione; ut cibo utantur, non necesse est nisi cum illa exceptione 'extra quam si nolint fame perire.' ergo, ut dico, illud, quod adiungitur, semper, cuiusmodi sit, erit considerandum. nam omni tempore id pertinebit, ut [aut ad honestatem] hoc modo exponenda necessitudo sit: 'necesse est, si honeste uolumus uiuere'; [aut ad incolumitatem, hoc modo:] 'necesse est, si incolumes uolumus esse'; [aut ad com moditatem, hoc modo:] 'necesse est, si sine incommodo uolumus uiuere.' ac summa quidem necessitudo uidetur esse honestatis; huic proxima incolumitatis; tertia ac leuissima commoditatis; quae cum his numquam poterit duabus contendere. hasce autem inter se saepe necesse est comparari, ut, quamquam praestet honestas incolumitati, tamen, utri potissimum consulendum sit, deliberetur. cuius rei certum quoddam praescriptum uidetur in perpetuum dari posse. nam, qua in re fieri poterit, ut, cum incolumitati consuluerimus, quod sit in praesentia de honestate delibatum, uirtute aliquando et industria recuperetur, incolumitatis ratio uidebitur habenda; cum autem id non poterit, honestatis. ita in huiusmodi quoque re, cum incolumitati uidebimur consulere, uere poterimus dicere nos honestatis rationem habere, quoniam sine incolumitate eam nullo tempore possumus adipisci. qua in re uel concedere alteri uel ad condicionem alterius descendere uel in praesentia quiescere atque aliud tempus exspectare oportebit, modo illud adtendatur, dignane causa uideatur ea, quae ad utilitatem pertinebit, quare de magnificentia aut de honestate quiddam derogetur. atque in hoc loco mihi caput illud uidetur esse, ut quaeramus, quid sit illud, quod si adipisci aut effugere uelimus, aliqua res nobis sit necessaria, hoc est, quae sit adiunctio, ut proinde, uti quaeque res erit, elaboremus et grauissimam quamque causam uehementissime necessariam iudicemus. 