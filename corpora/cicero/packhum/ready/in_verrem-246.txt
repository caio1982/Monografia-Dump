sed mehercule uestra reique publicae causa, iudices, nolo in hoc delecto consilio tantum flagiti esse commissum, nolo eos iudices quos ego probarim atque delegerim sic in hac urbe notatos isto absoluto ambulare ut non cera sed caeno obliti esse uideantur. quam ob rem te quoque, hortensi, si qui monendi locus ex hoc loco est, moneo uideas etiam atque etiam et consideres quid agas, quo progrediare, quem hominem et qua ratione defendas. neque de illo tibi quicquam praefinio quo minus ingenio mecum atque omni dicendi facultate contendas; cetera si qua putas te occultius extra iudicium quae ad iudicium pertineant facere posse, si quid artificio consilio potentia gratia, copiis istius moliri cogitas, magno opere censeo desistas, et illa quae temptata iam et coepta sunt ab isto, a me autem peruestigata et cognita, moneo ut exstinguas et longius progredi ne sinas. magno tuo periculo peccabitur in hoc iudicio, maiore quam putas. quod enim te liberatum iam existimationis metu, defunctum honoribus designatum consulem cogites, mihi crede, ornamenta ista et beneficia populi romani non minore negotio retinentur quam comparantur. tulit haec ciuitas quoad potuit, quoad necesse fuit, regiam istam uestram dominationem in iudiciis et in omni re publica, tulit; sed quo die populo romano tribuni plebi restituti sunt, omnia ista uobis, si forte nondum intellegitis, adempta atque erepta sunt. omnium  nunc oculi coniecti sunt hoc ipso tempore in unum quemque nostrum, qua fide ego accusem, qua religione hi iudicent, qua tu ratione defendas. de omnibus nobis, si qui tantulum de recta regione deflexerit, non illa tacita existimatio quam antea contemnere solebatis, sed uehemens ac liberum populi romani iudicium consequetur. nulla tibi, quinte, cum isto cognatio, nulla necessitudo; quibus excusationibus antea nimium in aliquo iudicio studium tuum defendere solebas, earum habere in hoc homine nullam potes. quae iste in prouincia palam dictitabat, cum ea quae faciebat tua se fiducia facere dicebat, ea ne uera putentur tibi maxime est prouidendum. ego mei rationem iam offici confido esse omnibus iniquissimis meis persolutam; nam istum paucis horis primae actionis omnium mortalium sententiis condemnaui. reliquum iudicium iam non de mea fide, quae perspecta est, nec de istius uita, quae damnata est, sed de iudicibus et, uere ut dicam, de te futurum est. 