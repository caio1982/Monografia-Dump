ac ne tum quidem emersisti, lutulente caesonine, ex miserrimis naturae tuae sordibus, cum experrecta tandem uirtus clarissimi uiri celeriter et uerum amicum et optime meritum ciuem et suum pristinum morem requisiuit; neque est ille uir passus in ea re publica quam ipse decorarat atque auxerat diutius uestrorum scelerum pestem morari, cum tamen ille, qualiscumque est, qui est ab uno te improbitate uictus, gabinius, conlegit ipse se uix, sed conlegit tamen, et contra suum clodium primum simulate, deinde non libenter, ad extremum tamen pro cn. pompeio  uere uehementerque pugnauit. quo quidem in spectaculo mira populi romani aequitas erat. uter eorum perisset, tamquam lanista in eius modi pari lucrum fieri putabat, immortalem uero quaestum, si uterque cecidisset. sed ille tamen agebat aliquid; tuebatur auctoritatem summi uiri. erat ipse sceleratus, erat gladiator, cum scelerato tamen et cum pari gladiatore pugnabat. tu scilicet homo religiosus et sanctus foedus quod meo sanguine in pactione prouinciarum iceras frangere noluisti. cauerat enim sibi ille sororius adulter ut, si tibi prouinciam, si exercitum, si pecuniam ereptam ex rei publicae uisceribus dedisset, omnium suorum scelerum socium te adiutoremque praeberes. itaque in illo tumultu fracti fasces, ictus ipse, cotidie tela, lapides, fugae, deprehensus denique cum ferro ad senatum is quem ad cn. pompeium interimendum conlocatum fuisse constabat. ecquis audiuit non modo actionem aliquam aut relationem sed uocem omnino aut querelam tuam? consulem tu te fuisse putas, cuius in imperio, qui rem publicam senatus auctoritate seruarat, qui omnis omnium gentium partis tribus triumphis deuinxerat, is se in publico, is denique in italia tuto statuit esse non posse? an tum eratis consules cum, quacumque de re uerbum facere coeperatis aut referre ad senatum, cunctus ordo reclamabat ostendebatque nihil esse uos acturos, nisi prius de me rettulissetis? cum uos, quamquam foedere obstricti tenebamini, tamen cupere uos diceretis, sed lege impediri. quae lex priuatis hominibus esse lex non uidebatur, inusta per seruos, incisa per uim, imposita per latrocinium, sublato senatu, pulsis e foro bonis omnibus,  capta re publica, contra omnis leges nullo scripta more, hanc qui se metuere dicerent, consules non dicam animi hominum, sed fasti ulli ferre possunt? nam si illam legem non putabatis, quae erat contra omnis leges indemnati ciuis atque integri capitis bonorumque tribunicia proscriptio, ac tamen obstricti pactione tenebamini, quis uos non modo consules sed liberos fuisse putet, quorum mens fuerit oppressa praemio, lingua astricta mercede? sin illam uos soli legem putabatis, quisquam uos consules tunc fuisse aut nunc esse consularis putet, qui eius ciuitatis in qua in principum numero uoltis esse non leges, non instituta, non mores, non iura noritis? an, cum proficiscebamini paludati in prouincias uel emptas uel ereptas, consules uos quisquam putauit? itaque, credo, si minus frequentia sua uestrum egressum ornando atque celebrando, at ominibus saltem bonis ut consules, non tristissimis ut hostes aut proditores prosequebantur. 