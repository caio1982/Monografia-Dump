hactenus mihi uideor de amicitia quid sentirem potuisse dicere; si quae praeterea sunt (credo autem esse multa), ab iis, si uidebitur, qui ista disputant, quaeritote.   fannius.  nos autem a te potius; quamquam etiam ab istis saepe quaesiui et audiui non inuitus equidem; sed aliud quoddam filum orationis tuae.   scaeuola.  tum magis id diceres, fanni, si nuper in hortis scipionis, cum est de re publica disputatum, adfuisses. qualis tum patronus iustitiae fuit contra accuratam orationem phili!   fannius.  facile id quidem fuit, iustitiam iustissimo uiro defendere.   scaeuola.  quid? amicitiam nonne facile ei, qui ob eam summa fide, constantia iustitiaque seruatam maxumam gloriam ceperit?   laelius.  uim hoc quidem est adferre. quid enim refert, qua me ratione cogatis? cogitis certe. studiis  enim generorum, praesertim in re bona, cum difficile est, tum ne aequum quidem obsistere.  saepissime igitur mihi de amicitia cogitanti maxime illud considerandum uideri solet, utrum propter inbecillitatem atque inopiam desiderata sit amicitia, ut dandis recipiendisque meritis quod quisque minus per se ipse posset, id acciperet ab alio uicissimque redderet, an esset hoc quidem proprium amicitiae, sed antiquior et pulchrior et magis a natura ipsa profecta alia causa. amor enim, ex quo amicitia nominata est, princeps est ad beniuolentiam coniungendam. nam utilitates quidem etiam ab iis percipiuntur saepe, qui simulatione amicitiae coluntur et obseruantur temporis causa, in amicitia autem nihil fictum est, nihil simulatum et, quidquid est, id est uerum et uoluntarium. quapropter a natura mihi uidetur potius quam ab indigentia orta amicitia, adplicatione magis animi cum quodam sensu amandi quam cogitatione, quantum illa res utilitatis esset habitura. quod quidem quale sit, etiam in bestiis quibusdam animaduerti potest, quae ex se natos ita amant ad quoddam tempus et ab eis ita amantur, ut facile earum sensus appareat. quod in homine multo est euidentius, primum ex ea caritate, quae est inter natos et parentes, quae dirimi nisi detestabili scelere non potest; deinde cum similis sensus extitit amoris, si aliquem nacti sumus, cuius cum moribus et natura congruamus, quod in eo quasi lumen aliquod probitatis et uirtutis perspicere uideamur. nihil est enim uirtute amabilius, nihil, quod magis adliciat ad diligendum, quippe cum propter uirtutem et probitatem etiam eos, quos numquam uidimus, quodam modo diligamus. quis est, qui c. fabrici, m'. curi non cum caritate aliqua beniuola memoriam usurpet, quos numquam uiderit? quis autem est, qui tarquinium superbum, qui sp. cassium, sp. maelium non oderit? cum duobus ducibus de imperio in italia est decertatum, pyrrho et hannibale; ab altero propter  probitatem eius non nimis alienos animos habemus, alterum propter crudelitatem semper haec ciuitas oderit. 