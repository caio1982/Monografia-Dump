iu non .  mart .   53 m. cicero s. d. trebatio adeone me iniustum esse existimasti ut tibi irascerer quod parum mihi constans et nimium cupidus decedendi uiderere ob eamque causam me arbitrabare litteras ad te iam diu non  misisse? mihi perturbatio animi tui quam primis litteris perspiciebam molestiam, <non iram,> attulit; neque alia ulla fuit causa intermissionis epistularum nisi quod ubi esses plane nesciebam. hic tu me etiam insimulas nec satisfactionem meam accipis? audi, testa mi: utrum superbiorem te pecunia facit an quod te imperator consulit? moriar ni, quae tua gloria est, puto te malle a caesare consuli quam inaurari! si uero utrumque est, quis te feret praeter me, qui omnia ferre possum?  sed ut ad rem redeam, te istic inuitum non esse uehementer gaudeo et, ut illud erat molestum, sic hoc est iucundum. tantum metuo ne artificium tuum tibi parum prosit. nam, ut audio, istic 'non ex iure manum consertum, sed magis ferro rem repetunt.' et tu soles ad uim faciundam adhiberi. neque est quod illam exceptionem in interdicto pertimescas, 'quod tu prior ui hominibus armatis non ueneris'; scio enim te non esse procacem in lacessendo. sed ut ego quoque te aliquid admoneam de uestris cautionibus, treuiros uites censeo. audio capitalis esse; mallem aere, argento, auro essent. sed alias iocabimur. tu ad me de istis rebus omnibus scribas uelim quam diligentissime. Â d. iiii non. mart. 