uerum esto; condemnat popilium gellius, iudicat <eum>  accepisse a cluentio pecuniam. negat hoc lentulus; nam popilium, quod erat libertini filius, in senatum non legit, locum quidem senatorium ludis et cetera ornamenta relinquit et eum omni ignominia liberat. quod cum facit, iudicat eius sententia gratiis esse oppianicum condemnatum. et eundem popilium postea lentulus in ambitus iudicio pro testimonio diligentissime laudat. qua re si neque l. gelli iudicio stetit lentulus neque lentuli existimatione contentus fuit gellius, et si uterque censor censoris opinione standum non putauit, quid est quam ob rem quisquam nostrum censorias subscriptiones omnis fixas et in perpetuum ratas putet esse oportere?  at in ipsum habitum animaduerterunt. nullam quidem ob turpitudinem, nullum ob totius uitae non dicam uitium sed erratum. neque enim hoc homine sanctior neque probior neque in omnibus officiis retinendis diligentior esse quisquam potest; neque illi aliter dicunt, sed eandem illam famam iudici corrupti secuti sunt; neque ipsi secus existimant quam nos existimari uolumus de huius pudore, integritate, uirtute, sed putarunt praetermitti accusatorem non potuisse, cum animaduersum esset in iudices. qua de re tota si unum factum ex omni antiquitate protulero, plura non dicam. non enim mihi exemplum summi et clarissimi uiri, p. africani, praetereundum uidetur; qui cum esset censor et in equitum censu c. licinius sacerdos prodisset, clara uoce ut omnis contio audire posset dixit se scire illum uerbis conceptis peierasse; si qui contra uellet dicere, usurum esse eum suo testimonio. deinde cum nemo contra diceret, iussit equum traducere. ita is cuius arbitrio  et populus romanus et exterae gentes contentae esse consuerunt ipse sua scientia ad ignominiam alterius contentus non fuit. quod si hoc habito facere licuisset, facile illis ipsis iudicibus et falsae suspicioni et inuidiae populariter excitatae restitisset. 