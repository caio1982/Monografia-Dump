iii id .  mart .   49  in formiano cicero attico sal. scripseram ad te epistulam quam darem  iiii  id., sed eo die is cui dare uolueram non est profectus. uenit autem eo ipso die ille celeripes quem saluius dixerat. attulit uberrimas tuas litteras, quae mihi quiddam quasi animulae restillarunt; recreatum enim me non queo dicere. sed plane τὸ συνέχον effecisti. ego enim non iam id ago, mihi crede, ut prosperos exitus consequar. sic enim uideo, nec duobus his uiuis nec [hoc] uno nos umquam rem publicam habituros. ita neque de otio nostro spero iam nec ullam acerbitatem recuso. unum illud extimescebam, ne quid turpiter facerem uel dicam iam ne fecissem.  sic ergo habeto, salutaris te mihi litteras misisse neque solum has longiores, quibus nihil potest esse explicatius, nihil  perfectius, sed etiam illas breuiores, in quibus hoc mihi iucundissimum fuit, consilium factumque nostrum a sexto probari, pergratumque mihi tu fecisti; a quo et diligi me et quid rectum sit intellegi scio. longior uero tua epistula non me solum sed meos omnis aegritudine leuauit. itaque utar tuo consilio et ero in formiano, ne aut ad urbem ἀπάντησις mea animaduertatur aut, si nec hic nec illic eum uidero, deuitatum se a me putet. quod autem suades ut ab eo petam ut mihi concedat ut idem tribuam pompeio quod ipsi tribuerim, id me iam pridem agere intelleges ex litteris balbi et oppi quarum exempla tibi misi; misi etiam caesaris ad eos sana mente scriptas litteras quo modo in tanta insania. sin mihi caesar hoc non concedat, uideo tibi placere illud, me πολίτευμα de pace suscipere; in quo non extimesco periculum (cum enim tot impendeant, cur non honestissimo depecisci uelim?) sed uereor ne pompeio quid oneris imponam, 'μή μοι γοργείην κεφαλὴν δεινοῖο πελώρου' intorqueat. mirandum enim in modum gnaeus noster sullani regni similitudinem concupiuit. εἰδώς σοι λέγω; nihil ille umquam minus obscure tulit. 'cum hocne igitur' inquies 'esse uis?' beneficium sequor, mihi crede, non causam, ut in milone, ut in—sed hactenus. 'causa igitur non bona est?' immo optima, sed agetur, memento, foedissime. primum consilium est suffocare urbem et italiam fame, deinde agros uastare, urere, pecuniis locupletum <non> abstinere. sed cum eadem metuam ab hac parte, si illinc beneficium non sit, rectius putem quiduis domi perpeti.  sed ita meruisse illum de me puto ut ἀχαριστίας crimen subire non audeam, quamquam a te eius quoque rei iusta defensio est explicata.  de triumpho tibi adsentior, quem quidem totum facile et libenter abiecero. egregie probo fore ut, dum agamus, 'ὁ πλόος ὡραῖος' obrepat. 'si modo' inquis 'satis ille erit firmus.' est firmior etiam quam putabamus. de isto licet bene speres. promitto tibi, si ualebit, tegulam illum in italia nullam relicturum. 'tene igitur socio?' contra mehercule meum iudicium et contra omnium antiquorum auctoritatem; nec tam ut illa adiuuem quam[quam] ut haec ne uideam cupio discedere. noli enim putare tolerabilis horum insanias nec unius modi fore. etsi quid te horum fugit, legibus, iudiciis, senatu sublato libidines, audacias, sumptus, egestates tot egentissimorum hominum nec priuatas posse res nec rem publicam sustinere? abeamus igitur inde qualibet nauigatione; etsi id quidem ut tibi uidebitur, sed certe abeamus. sciemus enim <iam>, id quod exspectas, quid brundisi actum sit.  bonis uiris quod ais probari quae adhuc fecerimus scirique ab iis <non sine causa nos> non profectos ualde gaudeo, si est nunc ullus gaudendi locus. de lentulo inuestigabo diligentius. id mandaui philotimo, homini forti ac nimium optimati.  extremum est ut tibi argumentum ad scribendum fortasse iam desit; nec enim alia de re nunc ulla scribi potest et de hac quid iam amplius inueniri potest? sed quoniam et  ingenium suppeditat (dico mehercule ut sentio) et amor, quo et meum ingenium incitatur, perge, ut facis, et scribe quantum potest.  in epirum quod me non inuitas, comitem non molestum, subirascor. sed uale. nam ut tibi ambulandum, ungendum, sic mihi dormiendum. etenim litterae tuae mihi somnum attulerunt.