ita prorsus, inquit brutus; sed ne de scaeuolae quidem tribunatu quicquam audiuisse uideor et eum collegam crassi credo fuisse.  omnibus quidem aliis, inquam, in magistratibus, sed tribunus anno post fuit eoque in rostris sedente suasit seruiliam legem crassus; nam censuram sine scaeuola gessit: eum enim magistratum nemo umquam scaeuolarum petiuit. sed haec crassi cum edita oratio est, quam te saepe legisse certo scio, quattuor et triginta tum habebat annos totidemque annis mihi aetate praestabat. his enim consulibus eam legem suasit quibus nati sumus, cum ipse esset q. caepione consule natus et c. laelio, triennio ipso minor quam antonius. quod idcirco posui,  ut dicendi latine prima maturitas in qua aetate exstitisset posset notari et intellegeretur iam ad summum paene esse perductam, ut eo nihil ferme quisquam addere posset, nisi qui a philosophia a iure ciuili ab historia fuisset instructior.  erit, inquit [m.] brutus, aut iam est iste quem exspectas?  nescio, inquam. sed est etiam l. crassi in consulatu pro q. caepione defensiuncula non breuis ut laudatio, ut oratio autem breuis; postrema censoris oratio, qua anno duodequinquagesimo usus est. in his omnibus inest quidam sine ullo fuco ueritatis color; quin etiam comprensio et ambitus ille uerborum, si sic περίοδον appellari placet, erat apud illum contractus et breuis et in membra quaedam, quae κῶλα graeci uocant, dispertiebat orationem libentius.  hoc loco brutus: quando quidem tu istos oratores, inquit, tanto opere laudas, uellem aliquid antonio praeter illum de ratione dicendi sane exilem libellum, plura crasso libuisset scribere: cum enim omnibus memoriam sui tum etiam disciplinam dicendi nobis reliquissent. nam scaeuolae dicendi elegantiam satis ex iis orationibus, quas reliquit, habemus cognitam. 