his de rebus tantis tamque atrocibus neque satis me commode dicere neque satis grauiter conqueri neque satis libere uociferari posse intellego. nam commoditati ingenium, grauitati aetas, libertati tempora sunt impedimento. huc accedit summus timor quem mihi natura pudorque meus attribuit et uestra dignitas et uis aduersariorum et sex. rosci pericula. quapropter uos oro atque obsecro, iudices, ut attente bonaque cum uenia uerba mea audiatis. fide sapientiaque uestra fretus plus oneris sustuli quam ferre me posse intellego. hoc onus si uos aliqua ex parte adleuabitis, feram ut potero studio et industria, iudices; sin a uobis, id quod non spero, deserar, tamen animo non deficiam et id quod suscepi quoad potero perferam. quod si perferre non potero, opprimi me onere offici malo quam id quod mihi cum fide semel impositum est aut propter perfidiam abicere aut propter infirmitatem animi deponere.  te quoque magno opere, m. fanni, quaeso ut, qualem te iam antea populo romano praebuisti, cum huic eidem quaestioni iudex praeesses, talem te et nobis et rei publicae hoc tempore impertias. quanta multitudo hominum conuenerit ad hoc iudicium uides; quae sit omnium mortalium exspectatio, quae cupiditas ut acria ac seuera iudicia fiant intellegis. longo interuallo iudicium inter sicarios hoc primum committitur, cum interea caedes indignissimae maximaeque factae sunt; omnes hanc quaestionem te prae tore manifestis maleficiis cotidianoque sanguine dignissimam sperant futuram.  qua uociferatione in ceteris iudiciis accusatores uti consuerunt, ea nos hoc tempore utimur qui causam dicimus. petimus abs te, m. fanni, a uobisque, iudices, ut quam acerrime maleficia uindicetis, ut quam fortissime hominibus audacissimis resistatis, ut hoc cogitetis, nisi in hac causa qui uester animus sit ostendetis, eo prorumpere hominum cupiditatem et scelus et audaciam ut non modo clam uerum etiam hic in foro ante tribunal tuum, m. fanni, ante pedes uestros, iudices, inter ipsa subsellia caedes futurae sint. etenim quid aliud hoc iudicio temptatur nisi ut id fieri liceat? accusant ei qui in fortunas huius inuaserunt, causam dicit is cui praeter calamitatem nihil reliquerunt; accusant ei quibus occidi patrem sex. rosci bono fuit, causam dicit is cui non modo luctum mors patris attulit uerum etiam egestatem; accusant ei qui hunc ipsum iugulare summe cupierunt, causam dicit is qui etiam ad hoc ipsum iudicium cum praesidio uenit ne hic ibidem ante oculos uestros trucidetur; denique accusant ei quos populus poscit, causam dicit is qui unus relictus ex illorum nefaria caede restat. atque ut facilius intellegere possitis, iudices, ea quae facta sunt indigniora esse quam haec sunt quae dicimus, ab initio res quem ad modum gesta sit uobis exponemus, quo facilius et huius hominis innocentissimi miserias et illorum audacias cognoscere possitis et rei publicae calamitatem. 