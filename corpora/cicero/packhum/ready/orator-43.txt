perspicuum est igitur numeris astrictam orationem esse debere, carere uersibus. sed hi numeri poeticine sint an ex alio genere quodam deinceps est uidendum. nullus est igitur numerus extra poeticos, propterea quod definita sunt genera numerorum. nam omnis talis est ut unus sit e tribus. pes enim, qui adhibetur ad numeros, partitur in tria, ut necesse sit partem pedis aut aequalem esse alteri parti aut altero tanto aut sesqui esse maiorem. ita fit aequalis dactylus, duplex iambus, sesquiplex paean; qui pedes in orationem non cadere qui possunt? quibus ordine locatis quod efficitur numerosum sit necesse est. sed quaeritur quo numero aut quibus potissimum sit utendum. incidere uero omnis in orationem etiam ex hoc intellegi potest, quod uersus saepe in oratione per imprudentiam dicimus. est id uehementer uitiosum, sed non attendimus neque exaudimus nosmet ipsosâ€”senarios uero et hipponacteos effugere uix possumus; magnam enim partem ex iambis nostra constat oratio.  sed tamen eos uersus facile agnoscit auditor; sunt enim usitatissimi; inculcamus autem per imprudentiam saepe etiam minus usitatos, sed tamen uersus: uitiosum genus et longa animi prouisione fugiundum. elegit ex multis isocrati libris triginta fortasse uersus hieronymus peripateticus in primis nobilis, plerosque senarios sed etiam anapaestos; quo quid potest esse turpius? etsi in legendo fecit malitiose; prima enim syllaba dempta ex primo uerbo sententiae postremum ad uerbum primam rursus syllabam adiunxit insequentis sententiae: ita factus est anapaestus is qui aristophaneus nominatur; quod ne accidat obseruari nec potest nec necesse est. sed tamen hic corrector in eo ipso loco quo reprehendit, ut a me animaduersum est studiose inquirente in eum, immittit imprudens ipse senarium. sit igitur hoc cognitum in solutis etiam uerbis inesse numeros eosdemque esse oratorios qui sint poetici. 