ix kal .  quint .   45 <cicero attico sal.> ualde me momorderunt [epistulae] tuae de attica nostra; eaedem [sane] tamen sanauerunt. quod enim te ipse consolabare eisdem litteris, id mihi erat satis firmum ad leniendam aegritudinem.  ligarianam praeclare uendidisti. posthac quicquid scripsero, tibi praeconium deferam. quod ad me de uarrone scribis, scis me antea orationes aut aliquid id genus solitum scribere ut uarronem nusquam possem intexere. postea autem quam haec coepi φιλολογώτερα, iam uarro mihi denuntiauerat magnam sane et grauem προσφώνησιν. biennium praeteriit cum ille Καλλιππίδης adsiduo cursu cubitum nullum processerit. ego autem me parabam ad id quod ille mihi misisset ut 'αὐτῷ τῷ μέτρῳ καὶ λώϊον', si modo potuissem; nam hoc etiam hesiodus ascribit, 'αἴ κε δύνηαι'. nunc illam περὶ Τελῶν σύνταξιν sane mihi probatam bruto, ut tibi placuit, despondimus, idque tu eum non nolle mihi scripsisti. ergo illam Ἀκαδημικήν, in qua homines nobiles illi quidem sed nullo modo philologi nimis acute loquuntur, ad uarronem transferamus. etenim sunt antiochia, quae iste ualde probat. catulo et lucullo alibi  reponemus, ita tamen si tu hoc probas; deque eo mihi rescribas uelim.  de brinniana auctione accepi a uestorio litteras. ait sine ulla controuersia rem ad me esse collatam. romae uidelicet aut in tusculano me fore putauerunt a. d.  uiii  kal. quint. dices igitur uel amico tuo suettio, coheredi meo, uel labeoni nostro paulum proferant auctionem; me circiter nonas in tusculano fore. <tu> cum pisone; erotem habes. de scapulanis hortis toto pectore cogitemus. dies adest.