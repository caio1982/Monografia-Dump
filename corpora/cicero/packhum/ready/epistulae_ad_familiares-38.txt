paulo post x kal .  febr .   50  laodiceae cicero appio pulchro s. uix tandem legi litteras dignas ap. claudio, plenas humanitatis, offici, diligentiae. aspectus uidelicet urbis tibi tuam pristinam urbanitatem reddidit. nam quas ex itinere ante quam ex asia egressus es ad me litteras misisti, unas de legatis a me prohibitis proficisci, alteras de appi<an>orum aedificatione impedita, legi perinuitus. itaque conscientia meae constantis erga te uoluntatis rescripsi tibi subiratus. iis uero litteris lectis quas philotimo, liberto meo, dedisti cognoui  intellexique in prouincia multos fuisse qui nos quo animo inter nos sumus esse nollent, ad urbem uero ut accesseris, uel potius ut primum tuos uideris, cognosse te ex iis qua in te absentem fide, qua in omnibus officiis tuendis erga te obseruantia et constantia fuissem. itaque quanti illud me aestimare putas quod est in tuis litteris scriptum, si quid inciderit quod ad meam dignitatem pertineat, etsi uix fieri possit, tamen te parem mihi gratiam relaturum? tu uero facile facies; nihil est enim quod studio et beneuolentia, uel amore potius, effici non possit.  ego, etsi et ipse ita iudicabam et fiebam crebro a meis per litteras certior, tamen maximam laetitiam cepi ex tuis litteris de spe minime dubia et plane explorata triumphi tui, neque uero ob eam causam, quo ipse facilius consequerer (nam id quidem Ἐπικούρειον est), sed mehercule quod tua dignitas atque amplitudo mihi est ipsa cara per se. qua re, quoniam pluris tu habes quam ceteri quos scias in hanc prouinciam proficisci, quod te adeunt fere omnes, si quid uelis, gratissimum mihi feceris si ad me, simul atque adeptus eris quod et tu confidis et ego opto, litteras miseris. longi subselli, ut noster pompeius appellat, iudicatio et mora si quem tibi item unum alterumue diem abstulerit (quid enim potest amplius?), tua tamen dignitas suum locum obtinebit. sed si me diligis, si a me diligi uis, ad me litteras, ut quam primum laetitia adficiar, mittito.  et uelim, reliquum quod est promissi ac muneris tui, mihi persoluas. cum ipsam cognitionem iuris auguri consequi cupio tum mehercule tuis incredibiliter studiis erga me muneribusque delector. quod autem a me tale quiddam desideras, sane mihi considerandum est quonam te remunerer potissimum genere. nam profecto non est meum, qui in scribendo, ut soles admirari, tantum industriae ponam, committere ut neglegens <non> scribendo fuisse uidear,  praesertim cum id non modo neglegentis sed etiam ingrati animi crimen futurum sit.  uerum haec uidebimus. illud quod polliceris uelim pro tua fide diligentiaque et pro nostra non instituta sed iam inueterata amicitia cures <et> enitare, ut supplicatio nobis quam honorificentissime quam primumque decernatur. omnino serius misi litteras quam uellem (in quo cum difficultas nauigandi fuit odiosa tum <in> ipsum discessum senatus incidisse credo meas litteras), sed id feci adductus auctoritate et consilio tuo, idque a me recte factum puto quod non statim ut appellatus imperator sim sed aliis rebus additis aestiuisque confectis litteras miserim. haec igitur tibi erunt curae, quem ad modum ostendis, meque totum et mea et meos commendatos habebis.