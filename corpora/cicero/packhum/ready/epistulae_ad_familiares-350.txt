46-44 m. cicero p. seruilio pro cos. s. ex prouincia mea ciliciensi, cui scis τρεῖς διοικήσεις asiaticas adtributas fuisse, nullo sum familiarius usus quam  androne, artemonis filio, laodicensi, eumque habui in ea ciuitate cum hospitem tum uehementer ad meae uitae rationem et consuetudinem accommodatum; quem quidem multo etiam pluris postea quam decessi facere coepi, quod multis rebus expertus sum gratum hominem meique memorem. itaque eum romae libentissime uidi. non te enim fugit, qui plurimis in ista prouincia benigne fecisti, quam multi grati reperiantur.  haec propterea scripsi ut et me non sine causa laborare intellegeres et tu ipse eum dignum hospitio tuo iudicares. feceris igitur mihi gratissimum si ei declararis quanti me facias, id est si receperis eum in fidem tuam et, quibuscumque rebus honeste ac sine molestia tua poteris, adiuueris. hoc mihi erit uehementer gratum, idque ut facias te etiam atque etiam rogo.