haec ego uos concupisse pro uestra stultitia atque intemperantia non miror, sperasse me consule adsequi posse demiror. nam cum omnium consulum grauis in re <publica> custodienda cura ac diligentia debet esse, tum eorum  maxime qui non in cunabulis, sed in campo sunt consules facti. nulli populo romano pro me maiores mei spoponderunt; mihi creditum est; a me petere quod debeo, me ipsum appellare debetis. quem ad modum, cum petebam, nulli me uobis auctores generis mei commendarunt, sic, si quid deliquero, nullae sunt imagines quae me a uobis deprecentur. qua re, modo mihi uita suppetat, quam ego <conabor> ab istorum scelere insidiisque defendere, polliceor hoc uobis, quirites, bona fide: rem publicam uigilanti homini, non timido, diligenti, <non ignauo,> commisistis. ego <sum> is consul qui contionem metuam, qui tribunum plebis perhorrescam, qui saepe et sine causa tumultuer, qui timeam ne mihi in carcere habitandum sit, si tribunus plebis duci iusserit? ego cum uestris armis armatus <sim>, imperio, auctoritate insignibusque amplissimis exornatus, non horreo in hunc locum progredi, possum uobis, quirites, auctoribus improbitati hominis resistere, nec uereor ne res publica tantis munita praesidiis ab istis uinci aut opprimi possit. si antea timuissem, tamen hac contione, hoc populo certe non uererer. quis enim umquam tam secunda contione legem agrariam suasit quam ego dissuasi? si hoc dissuadere est ac non disturbare atque peruertere. ex quo intellegi, quirites, potest nihil esse tam populare quam id quod ego uobis in hunc annum consul popularis adfero, pacem, tranquillitatem, otium. quae nobis designatis timebatis, ea ne accidere possent consilio meo ac ratione prouisa sunt. non modo uos eritis in otio qui semper esse uolueratis,  uerum etiam istos quibus odio est otium quietissimos atque otiosissimos reddam. etenim illis honores, potestates, diuitiae ex tumultu atque ex dissensionibus ciuium comparari solent; uos, quorum gratia in suffragiis consistit, libertas in legibus, ius in iudiciis et aequitate magistratuum, res familiaris in pace, omni ratione otium retinere debetis. nam si ei qui propter desidiam in otio uiuunt, tamen in sua turpi inertia capiunt uoluptatem ex ipso otio, quam uos fortunati eritis, si <in> hoc statu quem habetis uestra non ignauia quaesitum, sed uirtute partum, otium tenueritis, quirites! ego ex concordia quam mihi constitui cum conlega, inuitissimis eis hominibus qui nos in consulatu inimicos esse et fore aiebant, prouidi omnibus, prospexi annonae, reuocaui fidem, tribunis plebis denuntiaui <ne> quid turbulenti me consule conflarent. summum et firmissimum est illud communibus fortunis praesidium, quirites, ut, qualis uos hodierno die maxima contione mihi pro salute uestra praebuistis, talis reliquis temporibus rei publicae praebeatis. promitto, recipio, polliceor hoc uobis atque confirmo, me esse perfecturum ut iam tandem illi qui honori inuiderunt meo tamen uos uniuersos in consule deligendo plurimum uidisse fateantur. 