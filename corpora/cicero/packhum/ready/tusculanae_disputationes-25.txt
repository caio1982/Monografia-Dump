quamquam quid opus est in hoc philosophari, cum rem non magnopere philosophia egere uideamus? quotiens non modo ductores nostri, sed uniuersi etiam exercitus ad non dubiam mortem concurrerunt! quae quidem si timeretur, non lucius brutus arcens eum reditu tyrannum, quem ipse expulerat, in proelio concidisset; non cum latinis decertans pater decius, cum etruscis filius, cum pyrrho nepos se hostium telis obiecissent; non uno bello pro patria cadentis scipiones hispania uidisset, paulum et geminum cannae, uenusia marcellum, litana albinum, lucani gracchum. num quis horum miser hodie? ne tum quidem post spiritum extremum; nec enim potest esse miser quisquam sensu perempto. 'at id ipsum odiosum est, sine sensu esse.' odiosum, si id esset carere; cum uero perspicuum sit nihil posse in eo esse qui ipse non sit, quid potest esse in eo odiosum qui nec careat nec sentiat? quamquam hoc quidem nimis saepe, sed eo quod in hoc inest omnis animi contractio ex metu mortis. qui enim satis uiderit, id quod est luce clarius, animo et corpore consumpto totoque animante deleto et facto interitu uniuerso illud animal, quod fuerit, factum esse nihil, is plane perspiciet inter hippocentaurum, qui numquam fuerit, et regem agamemnonem  nihil interesse, nec pluris nunc facere m. camillum hoc ciuile bellum, quam ego illo uiuo fecerim romam captam. cur igitur et camillus doleret, si haec post trecentos et quinquaginta fere annos euentura putaret, et ego doleam, si ad decem milia annorum gentem aliquam urbe nostra potituram putem? quia tanta caritas patriae est, ut eam non sensu nostro, sed salute ipsius metiamur. itaque non deterret sapientem mors, quae propter incertos casus cotidie imminet, propter breuitatem uitae numquam potest longe abesse, quo minus in omne tempus rei p. suisque consulat, cum posteritatem ipsam, cuius sensum habiturus non sit, ad se putet pertinere. quare licet etiam mortalem esse animum iudicantem aeterna moliri, non gloriae cupiditate, quam sensurus non sis, sed uirtutis, quam necessario gloria, etiamsi tu id non agas, consequatur. 