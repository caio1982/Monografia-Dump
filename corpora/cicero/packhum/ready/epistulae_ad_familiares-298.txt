ex .   45  uel in .   44  romae (?) cicero caesari s. p. crassum ex omni nobilitate adulescentem dilexi plurimum et ex eo cum ab ineunte eius aetate bene sperauissem, tum  optime existimare coepi [ex] iis iudiciis quae de eo feceras cognitis. eius libertum apollonium iam tum equidem cum ille uiueret et magni faciebam et probabam. erat enim et studiosus crassi et ad eius optima studia uehementer aptus; itaque ab eo admodum diligebatur. post mortem autem crassi eo mihi etiam dignior uisus est quem in fidem atque amicitiam meam reciperem quod eos a se obseruandos et colendos putabat quos ille dilexisset et quibus carus fuisset. itaque et ad me in ciliciam uenit multisque in rebus mihi magno usui fuit et fides eius et prudentia et, ut opinor, tibi in alexandrino bello, quantum studio et fidelitate consequi potuit, non defuit.  quod cum speraret te quoque ita existimare, in hispaniam ad te maxime ille quidem suo consilio sed etiam me auctore est profectus. cui ego commendationem non sum pollicitus, non quin eam ualituram apud te arbitrarer, sed neque egere mihi commendatione uidebatur, qui et in bello tecum fuisset et propter memoriam crassi de tuis unus esset, et, si uti commendationibus uellet, etiam per alios eum uidebam id consequi posse; testimonium mei de eo iudici, quod et ipse magni aestimabat et ego apud te ualere eram expertus, ei libenter dedi.  doctum igitur hominem cognoui et studiis optimis deditum, idque a puero. nam domi meae cum diodoto stoico, homine meo iudicio eruditissimo, multum a puero fuit. nunc autem incensus studio rerum tuarum eas litteris graecis mandare cupiebat. posse arbitror; ualet ingenio, habet usum, iam pridem in eo genere studi litterarumque uersatur, satis facere immortalitati laudum tuarum mirabiliter cupit.  habes opinionis meae testimonium, sed tu hoc facilius  multo pro tua singulari prudentia iudicabis. et tamen, quod negaueram, commendo tibi eum. quicquid ei commodaueris, erit id mihi maiorem in modum gratum.