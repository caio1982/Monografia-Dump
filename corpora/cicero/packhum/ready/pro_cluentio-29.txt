nunc, quoniam ad omnia quae abs te dicta sunt, t. atti, de oppianici damnatione respondi, confiteare necesse est te opinionem multum fefellisse, quod existimaris me causam a. cluenti non facto eius sed lege defensurum. nam hoc persaepe dixisti tibi sic renuntiari, me habere in animo causam hanc praesidio legis defendere. itane est? ab amicis imprudentes uidelicet prodimur, et est nescio quis de eis quos amicos nobis arbitramur qui nostra consilia ad aduersarios deferat. quisnam hoc tibi renuntiauit, quis tam improbus fuit? cui ego autem narraui? nemo, ut opinor, in culpa est; nimirum tibi istud lex ipsa renuntiauit. sed num tibi ita defendisse uideor ut tota in causa mentionem ullam legis fecerim, num secus hanc causam defendisse ac si lege habitus teneretur? certe, ut hominem  confirmare oportet, nullus est locus a me purgandi istius inuidiosi criminis praetermissus. quid ergo est? quaeret fortasse quispiam displiceatne mihi legum praesidio capitis periculum propulsare. mihi uero, iudices, non displicet, sed utor instituto meo. in hominis honesti prudentisque iudicio non solum meo consilio uti consueui sed multum etiam eius quem defendo et consilio et uoluntati obtempero. nam ut haec ad me causa delata est, qui leges eas ad quas adhibemur et in quibus uersamur nosse deberem, dixi habito statim eo: ' qui coisset quo quis condemnaretur ' illum esse liberum, teneri autem nostrum ordinem. atque ille me orare atque obsecrare coepit ne sese lege defenderem. cum ego quae mihi uidebantur dicerem, traduxit me ad suam sententiam; adfirmabat enim lacrimans non se cupidiorem esse ciuitatis retinendae quam existimationis. morem homini gessi et tamen idcirco feci—neque enim id semper facere debemus—quod uidebam per se ipsam causam sine lege copiosissime posse defendi. uidebam in hac defensione qua iam sum usus plus dignitatis, in illa qua me hic uti noluit minus laboris futurum. quod si nihil aliud esset actum nisi ut hanc causam obtineremus, lege recitata perorassem. 