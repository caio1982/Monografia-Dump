tametsi de absolutione istius neque ipse iam sperat nec populus romanus metuit: de impudentia singulari, quod adest, quod respondet, sunt qui mirentur. mihi pro cetera eius audacia atque amentia ne hoc quidem mirandum uidetur; multa enim et in deos et in homines impie nefarieque commisit, quorum scelerum poenis agitatur et a mente consilioque deducitur. agunt eum praecipitem poenae ciuium romanorum, quos partim securi percussit, partim in uinculis necauit, partim implorantis iura libertatis et ciuitatis in crucem sustulit. rapiunt eum ad supplicium di patrii, quod iste inuentus est qui e complexu parentum abreptos filios ad necem duceret, et parentis pretium pro sepultura liberum posceret. religiones uero caerimoniaeque omnium sacrorum fanorumque uiolatae, simulacraque deorum, quae non modo ex suis templis ablata sunt sed etiam iacent in tenebris ab isto retrusa atque abdita, consistere eius animum sine furore atque amentia non sinunt. neque iste mihi uidetur se ad damnationem solum offerre, neque hoc auaritiae supplicio communi, qui se tot sceleribus obstrinxerit, contentus esse: singularem quandam poenam istius immanis atque importuna natura desiderat. non id solum quaeritur ut isto damnato bona restituantur iis quibus erepta sunt, sed et religiones deorum immortalium expiandae et ciuium romanorum cruciatus multorumque innocentium sanguis istius supplicio luendus est. non  enim furem sed ereptorem, non adulterum sed expugnatorem pudicitiae, non sacrilegum sed hostem sacrorum religionumque, non sicarium sed crudelissimum carnificem ciuium sociorumque in uestrum iudicium adduximus, ut ego hunc unum eius modi reum post hominum memoriam fuisse arbitrer cui damnari expediret. 