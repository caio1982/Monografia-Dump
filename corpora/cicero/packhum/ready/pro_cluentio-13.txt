quod si hoc uidetis quod iam hac omni oratione patefactum est, illo iudicio reum condemnari, praesertim ab isdem iudicibus qui duo praeiudicia fecissent, necesse fuisse, simul illud uideatis necesse est, nullam accusatori causam esse potuisse cur iudicium uellet corrumpere. quaero enim de te, t. atti, relictis iam ceteris argumentis omnibus, num fabricios quoque innocentis condemnatos existimes, num etiam illa iudicia pecunia corrupta esse dicas, quibus in iudiciis alter a staieno solo absolutus est, alter etiam ipse se condemnauit. age, si nocentes, cuius malefici? num quid praeter uenenum quaesitum quo habitus necaretur obiectum est? num quid aliud in illis iudiciis uersatum est praeter hasce insidias habito ab oppianico per fabricium factas? nihil, nihil, inquam, aliud, iudices, reperietis. exstat memoria, sunt tabulae publicae; redargue me, si mentior; testium dicta recita, doce in illorum iudiciis quid praeter hoc uenenum oppianici non modo in criminis sed in male dicti loco sit obiectum. multa dici possunt qua re ita necesse fuerit iudicari, sed ego occurram exspectationi  uestrae, iudices. nam etsi a uobis sic audior ut numquam benignius neque attentius quemquam auditum putem, tamen uocat me alio iam dudum tacita uestra exspectatio quae mihi obloqui uidetur: 'quid ergo? negasne illud iudicium esse corruptum?' non nego, sed ab hoc corruptum non esse confirmo. 'a quo igitur est corruptum?' opinor, primum, si incertum fuisset quisnam exitus illius iudici futurus esset, ueri similius tamen esset eum potius corrupisse qui metuisset ne ipse condemnaretur quam illum qui ueritus esset ne alter absolueretur; deinde, cum esset non dubium quid iudicari necesse esset, eum certe potius qui sibi aliqua ratione diffideret quam eum qui omni ratione confideret; postremo certe potius illum qui bis apud eos iudices offendisset quam eum qui bis causam probauisset. unum quidem certe nemo erit tam inimicus cluentio qui mihi non concedat, si constet corruptum illud esse iudicium, aut ab habito aut ab oppianico esse corruptum; si doceo non ab habito, uinco ab oppianico; si ostendo ab oppianico, purgo habitum. qua re, etsi satis docui rationem nullam huic corrumpendi iudici fuisse, ex quo intellegitur ab oppianico esse corruptum, tamen de illo ipso separatim cognoscite. atque ego illa non argumentabor quae sunt grauia uehementer, eum corrupisse qui in periculo fuerit, eum qui metuerit, eum qui spem salutis in alia ratione non habuerit, eum qui semper singulari fuerit audacia. multa sunt eius modi; uerum cum habeam rem non dubiam sed apertam atque manifestam, enumeratio singulorum argumentorum non est necessaria. dico c. aelio staieno iudici  pecuniam grandem statium albium ad corrumpendum iudicium dedisse. num quis negat? te, oppianice, appello, te, t. atti, quorum alter eloquentia damnationem illam, alter tacita pietate deplorat; audete negare ab oppianico staieno iudici pecuniam datam, negate, negate, inquam, meo loco. quid tacetis? an negare non potestis quod repetistis, quod confessi estis, quod abstulistis? quo tandem igitur ore mentionem corrupti iudici facitis, cum ab ista parte iudici pecuniam ante iudicium datam, post iudicium ereptam esse fateamini? quonam igitur haec modo gesta sunt? repetam paulo altius, iudices, et omnia quae in diuturna obscuritate latuerunt sic aperiam ut ea cernere oculis uideamini. uos quaeso, ut adhuc me attente audistis, item quae reliqua sunt audiatis; profecto nihil a me dicetur quod non dignum hoc conuentu et silentio, dignum uestris studiis atque auribus esse uideatur. 