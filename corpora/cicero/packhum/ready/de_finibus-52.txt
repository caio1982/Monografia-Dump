sed ut ad propositum—de dolore enim cum diceremus, ad istam epistulam delati sumus—, nunc totum illud concludi sic licet: qui in summo malo est, is tum, cum in eo est, non est beatus; sapiens autem semper beatus est et est aliquando in dolore; non est igitur summum malum dolor.  iam illud quale tandem est, bona praeterita non effluere sapienti, mala meminisse non oportere? primum in nostrane potestate est, quid meminerimus? themistocles quidem, cum ei simonides an quis alius artem memoriae polliceretur, 'obliuionis', inquit, 'mallem. nam memini etiam quae nolo, obliuisci non possum quae uolo.' magno hic ingenio, sed res se tamen sic habet, ut nimis imperiosi philosophi sit uetare meminisse. uide ne ista sint manliana uestra aut maiora etiam, si imperes quod facere non possim. quid, si etiam iucunda memoria est praeteritorum malorum? ut prouerbia non  nulla ueriora sint quam uestra dogmata. uulgo enim dicitur: 'iucundi acti labores', nec male euripides— concludam, si potero, latine; graecum enim hunc uersum nostis omnes—: 'suauís laborum est praeteritorum mémoria.' sed ad bona praeterita redeamus. quae si a uobis talia dicerentur, qualibus caius marius uti poterat, ut expulsus, egens, in palude demersus tropaeorum recordatione leuaret dolorem suum, audirem et plane probarem. nec enim absolui beata uita sapientis neque ad exitum perduci poterit, si prima quaeque bene ab eo consulta atque facta ipsius obliuione obruentur. sed uobis uoluptatum perceptarum recordatio uitam beatam facit, et quidem corpore perceptarum. nam si quae sunt aliae, falsum est omnis animi uoluptates esse e corporis societate. corporis autem uoluptas si etiam praeterita delectat, non intellego, cur aristoteles sardanapalli epigramma tantopere derideat, in quo ille rex syriae glorietur se omnis secum libidinum uoluptates abstulisse. quod enim ne uiuus quidem, inquit, diutius sentire poterat, quam dum fruebatur, quo modo id potuit mortuo permanere? effluit igitur uoluptas corporis et prima quaeque auolat saepiusque relinquit causam paenitendi quam recordandi. itaque beatior africanus cum patria illo modo loquens: 'desine, roma, tuos hostes' reliquaque praeclare: 'nam tibi  moenimenta mei peperere labores.' laboribus hic praeteritis gaudet, tu iubes uoluptatibus, et hic se ad ea reuocat, e quibus nihil umquam rettulerit ad corpus, tu totus haeres in corpore. 