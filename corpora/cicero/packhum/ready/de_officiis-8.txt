sunt autem quaedam officia etiam aduersus eos seruanda, a quibus iniuriam acceperis. est enim ulciscendi et puniendi modus; atque haud scio an satis sit eum, qui lacessierit iniuriae suae paenitere, ut et ipse ne quid tale posthac et ceteri sint ad iniuriam tardiores. atque in re publica maxime conseruanda sunt iura belli. nam cum sint duo genera decertandi, unum per disceptationem, alterum per uim, cumque illud proprium sit hominis, hoc beluarum, confugiendum est ad posterius, si uti non licet superiore. quare suscipienda quidem bella sunt ob eam causam, ut sine iniuria in pace uiuatur, parta autem uictoria conseruandi i, qui non crudeles in bello, non inmanes fuerunt, ut maiores nostri tusculanos, aequos, uolscos,  sabinos, hernicos in ciuitatem etiam acceperunt, at karthaginem et numantiam funditus sustulerunt; nollem corinthum, sed credo aliquid secutos, oportunitatem loci maxime, ne posset aliquando ad bellum faciendum locus ipse adhortari. mea quidem sententia paci, quae nihil habitura sit insidiarum, semper est consulendum. in quo si mihi esset obtemperatum, si non optimam, at aliquam rem publicam, quae nunc nulla est, haberemus. et cum iis, quos ui deuiceris consulendum est, tum ii, qui armis positis ad imperatorum fidem confugient, quamuis murum aries percusserit, recipiendi. in quo tantopere apud nostros iustitia culta est, ut ii, qui ciuitates aut nationes deuictas bello in fidem recepissent, earum patroni essent more maiorum. ac belli quidem aequitas sanctissime fetiali populi romani iure perscripta est. ex quo intellegi potest nullum bellum esse iustum, nisi quod aut rebus repetitis geratur aut denuntiatum ante sit et indictum. [¹⁷popilius imperator tenebat prouinciam, in cuius exercitu catonis filius tiro militabat. cum autem popilio uideretur unam dimittere legionem, catonis quoque filium, qui in eadem legione militabat, dimisit. sed cum amore pugnandi in exercitu remansisset, cato ad popilium scripsit, ut, si eum patitur in exercitu remanere, secundo eum obliget militiae sacramento, quia priore amisso iure cum hostibus pugnare non poterat.]¹⁷ adeo summa erat obseruatio in bello mouendo. [¹⁷marci quidem catonis senis est epistula ad marcum  filium, in qua scribit se audisse eum missum factum esse a consule cum in macedonia bello persico miles esset. monet igitur ut caueat, ne proelium ineat; negat enim ius esse, qui miles non sit cum hoste pugnare.]¹⁷ equidem etiam illud animaduerto, quod, qui proprio nomine perduellis esset, is hostis uocaretur, lenitate uerbi rei tristitiam mitigatam. hostis enim apud maiores nostros is dicebatur, quem nunc peregrinum dicimus. indicant duodecim tabulae:  aut status dies cum hoste , itemque  aduersus hostem aeterna auctoritas . quid ad hanc mansuetudinem addi potest, eum, quicum bellum geras, tam molli nomine appellare? quamquam id nomen durius effecit iam uetustas; a peregrino enim recessit et proprie in eo, qui arma contra ferret, remansit. cum uero de imperio decertatur belloque quaeritur gloria, causas omnino subesse tamen oportet easdem, quas dixi paulo ante iustas causas esse bellorum. sed ea bella, quibus imperii proposita gloria est, minus acerbe gerenda sunt. ut enim cum ciuiliter contendimus <contendimus> aliter si est inimicus, aliter si competitor—cum altero certamen honoris et dignitatis est, cum altero capitis et famae—sic cum celtiberis, cum cimbris bellum ut cum inimicis gerebatur, uter esset, non uter imperaret, cum latinis, sabinis, samnitibus, poenis, pyrrho de imperio dimicabatur. poeni foedifragi, crudelis hannibal, reliqui iustio res. pyrrhi quidem de captiuis reddendis illa praeclara: 'nec mi aurum posco nec mi pretium de deritis, nec cauponantes bellum sed belligeran tes, ferro, non auro, uitam cernamus utrique. uosne uelit an me regnare era, quidue fe rat fors uirtute experiamur. et hoc simul accipe  dictum: quorum uirtutei belli fortuna pepercit eorundem libertati me parcere certum est. dono ducite doque uolentibus cum ma gnis dis.' 