esto; nihil ex fugitiuorum bello aut suspicione belli laudis adeptus est, quod neque bellum eius modi neque belli periculum fuit in sicilia, neque ab isto prouisum est ne quod esset; at uero contra bellum praedonum classem habuit ornatam diligentiamque in eo singularem, itaque ab isto praeclare defensa prouincia est. sic de bello praedonum, sic de classe siciliensi, iudices, dicam ut hoc iam ante confirmem, in hoc uno genere omnis inesse culpas istius maximas auaritiae, maiestatis, dementiae, libidinis, crudelitatis. haec dum breuiter expono, quaeso, ut fecistis adhuc, diligenter attendite.   rem naualem primum ita dico esse administratam, non uti prouincia defenderetur, sed uti classis nomine pecunia quaereretur. superiorum praetorum consuetudo cum haec fuisset, ut naues ciuitatibus certusque numerus nautarum militumque imperaretur, maximae et locupletissimae ciuitati mamertinae nihil horum imperauisti. ob hanc rem quid tibi mamertini clam pecuniae dederint, post, si uidebitur, ex ipsorum litteris testibusque quaeremus. nauem uero cybaeam maximam triremis instar, [pulcherrimam atque ornatissimam cybaeam,] palam aedificatam sumptu publico tuo nomine, publice, sciente tota sicilia, per magistratum senatumque mamertinum tibi datam donatamque esse dico. haec nauis onusta praeda siciliensi, cum ipsa quoque esset ex praeda, simul cum ipse decederet, adpulsa ueliam est cum plurimis rebus, et iis quas iste romam mittere cum ceteris furtis noluit, quod erant clarissimae maximeque eum delectabant. eam nauem nuper egomet uidi ueliae multique alii uiderunt, pulcherrimam atque ornatissimam, iudices: quae quidem omnibus qui eam aspexerant prospectare iam exsilium atque explorare fugam domini uidebatur. 