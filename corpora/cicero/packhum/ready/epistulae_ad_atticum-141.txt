iii non .  febr .   49   ( § 1) cicero attico sal. iiii  non. febr. mulieres nostrae formias uenerunt tuaque erga se officia plena tui suauissimi studi ad me pertulerunt. eas ego, quoad sciremus utrum turpi pace nobis an misero bello esset utendum, in formiano esse uolui et una cicerones. ipse cum fratre capuam ad consules (nonis enim adesse iussi sumus)  iii  non. profectus sum, cum has litteras dedi.   responsa pompei grata populo et probata contioni esse dicuntur; ita putaram. quae quidem ille <si> repudiarit, iacebit; si acceperit<, uicerit>. 'utrum igitur' inquies 'mauis?' responderem si quem ad modum parati essemus scirem. cassium erat hic auditum expulsum ancona eamque urbem a nobis teneri. si bellum futurum est, negotium utile. caesarem quidem l. caesare cum mandatis de pace misso tamen aiunt acerrime dilectum habere, loca occupare, uincire praesidiis. o perditum latronem! <o> uix ullo otio compensandam hanc rei publicae turpitudinem! sed stomachari desinamus, tempori pareamus, cum pompeio in hispaniam eamus. haec optima in malis, quoniam illius alterum consulatum a re publica ne data quidem occasione reppulimus. sed haec hactenus.  de dionysio fugit me ad te antea scribere; sed ita constitui, exspectare responsa caesaris, ut, si ad urbem rediremus, ibi nos exspectaret, sin tardius id fieret, tum eum arcesseremus. omnino quid ille facere debuerit in nostra illa fuga, quid docto homine et amico dignum fuerit, cum praesertim rogatus esset, scio, sed haec non nimis exquiro a graecis. tu tamen uidebis, si erit, quod nolim, arcessendus, ne molesti simus inuito.  quintus frater laborat ut tibi quod debet ab egnatio soluat; nec egnatio uoluntas deest nec parum locuples est, sed cum tale tempus sit ut q. titinius (multum enim est nobiscum) uiaticum se neget habere idemque debitoribus suis denuntiarit ut eodem faenore uterentur, atque hoc idem etiam l. ligus  fecisse dicatur, nec hoc tempore aut domi nummos quintus habeat aut exi<ge>re ab egnatio aut uersuram usquam facere possit, miratur te non habuisse rationem huius publicae difficultatis. ego autem etsi illud ψευδησιόδειον (ita enim putatur) obseruo, 'μηδὲ δίκην . . . ', praesertim in te, a quo nihil umquam uidi temere fieri, tamen illius querela mouebar. hoc, quicquid est, te scire uolui.