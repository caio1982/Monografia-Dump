itaque non inscite heracleotes dionysius ad ea disputat, quae apud homerum achilles queritur hoc, ut opinor, modo: 'corque meum penitus turgescit tristibus iris, cum decore atque omni me orbatum laude recordor.' num manus adfecta recte est, cum in tumore est, aut num aliud quodpiam membrum tumidum ac turgidum non uitiose se habet? sic igitur inflatus et tumens animus in uitio est. sapientis autem animus semper uacat uitio, numquam turgescit, numquam tumet; at irati animus eius modi est: numquam igitur sapiens irascitur. nam si irascitur, etiam concupiscit; proprium  est enim irati cupere, a quo laesus uideatur, ei quam maxumum dolorem inurere. qui autem id concupierit, eum necesse est, si id consecutus sit, magno opere laetari. ex quo fit, ut alieno malo gaudeat; quod quoniam non cadit in sapientem, ne ut irascatur quidem cadit. sin autem caderet in sapientem aegritudo, caderet etiam iracundia; qua quoniam uacat, aegritudine etiam uacabit. etenim si sapiens in aegritudinem incidere posset, posset etiam in misericordiam, posset in inuidentiam (non dixi 'inuidiam', quae tum est, cum inuidetur; ab inuidendo autem inuidentia recte dici potest, ut effugiamus ambiguum nomen inuidiae. quod uerbum ductum est a nimis intuendo fortunam alterius, ut est in melanippo: 'quisnam florem liberum inuidit meum?' male latine uidetur, sed praeclare accius; ut enim 'uidere', sic 'inuidere florem' rectius quam 'flori'. nos consuetudine prohibemur; poëta ius suum tenuit et dixit audacius)—cadit igitur in eundem et misereri et inuidere. nam qui dolet rebus alicuius aduersis, idem alicuius etiam secundis dolet, ut theophrastus interitum deplorans callisthenis sodalis sui, rebus alexandri prosperis angitur, itaque dicit callisthenem incidisse in hominem summa potentia summaque fortuna, sed ignarum quem ad modum rebus secundis uti conueniret. atqui, quem ad modum  misericordia aegritudo est ex alterius rebus aduersis, sic inuidentia aegritudo est ex alterius rebus secundis. in quem igitur cadit misereri, in eundem etiam inuidere; non cadit autem inuidere in sapientem: ergo ne misereri quidem. quodsi aegre ferre sapiens soleret, misereri etiam soleret. abest ergo a sapiente aegritudo. 