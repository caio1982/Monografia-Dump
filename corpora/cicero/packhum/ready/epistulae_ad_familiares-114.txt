ian .(?)   53  in tusculano (?) cicero trebatio nisi ante roma profectus esses, nunc eam certe relinqueres. quis enim tot interregnis iureconsultum desiderat? ego omnibus unde petitur hoc consili dederim, ut a singulis interregibus binas aduocationes postulent. satisne tibi uideor abs te ius ciuile didicisse?  sed heus tu! quid agis? ecquid fit? uideo enim te iam iocari per litteras. haec signa meliora sunt quam in meo tusculano. sed quid sit, scire cupio. consuli quidem te a caesare scribis, sed ego tibi ab illo consuli mallem. quod si aut fit aut futurum putas, perfer istam militiam et permane; ego enim desiderium tui spe tuorum commodorum consolabor. sin autem ista sunt inaniora, recipe te ad nos. nam aut erit hic aliquid aliquando aut, si minus, una mehercule collocutio nostra pluris erit quam omnes samarobriuae. denique, si cito te rettuleris, sermo nullus erit; si diutius frustra afueris, non modo laberium sed etiam sodalem nostrum ualerium pertimesco. mira enim persona induci potest britannici iureconsulti. haec ego non rideo, quamuis tu rideas, sed de re seuerissima tecum, ut soleo, iocor. remoto ioco, tibi hoc amicissimo animo praeci<pi>o, ut, si istic mea commendatione tuam dignitatem obtinebis, perferas nostri desiderium, honestatem et facultates tuas augeas; sin autem ista frigebunt, recipias te ad nos. omnia tamen quae uis et tua uirtute profecto et nostro summo erga te studio consequere. 