uii id .  apr .   44  in suburbano mati cicero attico sal. deuerti ad illum de quo tecum mane. nihil perditius; explicari rem non posse: 'etenim si ille tali ingenio exitum non reperiebat, quis nunc reperiet?' quid quaeris? perisse omnia aiebat (quod haud scio an ita sit; uerum ille gaudens) adfirmabatque minus diebus  xx  tumultum gallicum; in sermonem se post id. mart. praeterquam lepido uenisse nemini; ad summam, non posse istaec sic abire. o prudentem oppium! qui nihilo minus illum desiderat, sed loquitur nihil quod quemquam bonum offendat. sed haec hactenus.  tu quaeso quicquid noui (multa autem exspecto) scribere ne pigrere, in his de sexto satisne certum, maxime autem de bruto nostro. de quo quidem ille ad quem deuerti caesarem solitum dicere, 'magni refert hic quid uelit, sed quicquid uult ualde uult'; idque eum animaduertisse cum pro deiotaro nicaeae dixerit; ualde uehementer eum uisum et libere dicere; atque etiam (ut enim quidque succurrit libet scribere) proxime, cum sesti rogatu apud eum fuissem exspectaremque sedens quoad uocarer, dixisse eum 'ego dubitem quin summo in odio sim, cum m. cicero sedeat nec suo commodo me conuenire possit? atqui si quisquam est facilis, hic est. tamen non dubito quin me male oderit.' haec et eius modi multa. sed ad propositum: quicquid erit, non modo magnum sed etiam paruum, scribes. equidem nihil intermittam. 