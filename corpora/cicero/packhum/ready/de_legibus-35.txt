 atticus  mihi uero et istud et ordo iste rerum placet.   marcus  iusta imperia sunto, isque ciues modeste ac sine recusatione parento. magistratus nec oboedientem et noxium ciuem multa uinculis uerberibusue coherceto, ni par maiorue potestas populusue prohibessit, ad quos prouocatio esto.  cum magistratus iudicassit inrogassitue, per populum multae poenae certatio esto. militiae ab eo qui imperabit  prouocatio nec esto, quodque is qui bellum geret imperassit, ius ratumque esto.  minoris magistratus partiti iuris plures in ploera sunto. militiae quibus iussi erunt imperanto eorumque tribuni sunto: domi pecuniam publicam custodiunto, uincula sontium seruanto, capitalia uindicanto, aes argentum aurumue publice signanto, litis contractas iudicanto quodcumque senatus creuerit, agunto.  suntoque aediles curatores urbis annonae ludorumque sollemnium, ollisque ad honoris amplioris gradum is primus ascensus esto.  censoris populi aeuitates suboles familias pecuniasque censento, urbis templa uias aquas aerarium uectigalia tuento, populique partis in tribus discribunto, exin pecunias aeuitates ordines partiunto, equitum peditumque prolem describunto, caelibes esse prohibento, mores populi regunto, probrum in senatu ne relinquonto. bini sunto, magistratum quinquennium habento; reliqui magistratus annui sunto; eaque potestas semper esto.  iuris disceptator, qui priuata iudicet iudicariue iubeat, praetor esto. is iuris ciuilis custos esto. huic potestate pari quo<t>cumque senatus creuerit populusue iusserit, tot sunto.  regio imperio duo sunto, iique <a> praeeundo iudicando consulendo praetores iudices consules appellamino. mili tiae summum ius habento, nemini parento. o<lli>s salus populi suprema lex esto.  eumdem magistratum, ni interfuerint decem anni, ne quis capito. aeuitatem annali lege seruanto.  ast quando duellum grau<ioresue> discordiae ciuium escunt, oenus ne amplius sex menses, si senatus creuerit, idem iuris quod duo consules teneto, isque aue sinistra dictus populi magister esto. equitatumque qui regat habeto pari iure cum eo quicumque erit iuris disceptator. reliqui magistratus ne sunto.  ast quando consules magisterue populi nec erunt, auspicia patrum sunto ollique ex se produnto qui comitiatu creare consules rite possit.  imperia, potestates, legationes, cum senatus creuerit populusue iusserit ex urbe exeunto, duella iusta iuste gerunto, sociis parcunto, se et suos continento, populi [sui] gloriam augento, domum cum laude redeunto.  rei suae ergo ne quis legatus esto.  plebes quos pro se contra uim auxilii ergo decem creassit, [et] tribuni eius sunto, quodque ii prohibessint quodque plebem rogassint, ratum esto; sanctique sunto, neue plebem orbam tribunis relinquunto.  omnes magistratus auspicium iudiciumque habento exque is senatus esto. eius decreta rata sunto. ast potestas par maiorue prohibessit, perscripta seruanto.   is ordo uitio uacato, ceteris specimen esto.  creatio magistratuum, iudicia populi, iussa uetita cum suffrag<iis> consciscentur, <ea> optumatibus nota, plebi libera sunto.  ast quid erit quod extra magistratus coerari oesus sit, qui coeret, populus creato eique ius coerandi dato.  cum populo patribusque agendi ius esto consuli, praetori, magistro populi equitumque, eique quem patres produnt consulum rogandorum ergo; tribunisque quos sibi plebes <cre>assit ius esto cum patribus agendi; idem ad plebem, quod oesus erit, ferunto.  quae cum populo quaeque in patribus agentur, modica sunto.  senatori qui nec aderit, aut causa aut culpa esto. loco senator et modo orato, causas populi teneto.  uis in populo abesto. par maiorue potestas plus ualeto. ast quid turbassitur in agendo, fraus actoris esto. intercessor rei malae salutaris ciuis esto.  qui agent, auspicia seruanto, auguri publico parento, promulgata proposita in aerario co<nd>ita <h>a<be>nto; nec plus quam de singulis rebus semel consulunto, rem populum docento, doceri a magistratibus priuatisque patiunto.  priuilegia ne inroganto. de capite ciuis nisi per maximum comitiatum ollosque quos censores in partibus populi locassint, ne ferunto.  donum ne capiunto neue danto neue petenda neue gerenda neue gesta potestate. quod quis earum rerum migrassit, noxiae poena par esto.   censoris fidem legum custodiunto. priuati ad eos acta referunto, nec eo magis lege liberi sunto.  lex recitata est: discedere et tabellam iubebo dari. 