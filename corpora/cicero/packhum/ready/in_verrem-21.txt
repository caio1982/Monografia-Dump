quodsi illinc inanis profugisses, tamen ista tua fuga nefaria proditio consulis tui conscelerata iudicaretur. 'malus ciuis, improbus consul, seditiosus homo cn. carbo fuit.' fuerit aliis: tibi quando esse coepit? posteaquam tibi pecuniam, rem frumentariam, rationes omnis suas exercitumque commisit. nam si tibi antea displicuisset, idem fecisses quod anno post m. piso. quaestor cum l. scipioni consuli obtigisset, non attigit pecuniam, non ad exercitum profectus est; quod de re publica sensit, ita sensit ut nec fidem suam nec morem maiorum nec necessitudinem sortis laederet. etenim si haec perturbare omnia ac permiscere uolumus, totam uitam periculosam, inuidiosam, infestamque reddemus,â€”si nullam religionem sors habebit, nullam societatem coniunctio secundae dubiaeque fortunae, nullam auctoritatem mores atque instituta maiorum. omnium est communis inimicus qui fuit hostis suorum. nemo umquam sapiens proditori credendum putauit. ipse sulla, cui aduentus istius gratissimus esse debuit, ab se hominem atque ab exercitu suo remouit: beneuenti esse iussit apud eos  quos suis partibus amicissimos esse intellegebat, ubi iste summae rei causaeque nocere nihil posset. ei postea praemia tamen liberaliter tribuit, bona quaedam proscriptorum in agro beneuentano diripienda concessit, habuit honorem ut proditori, non ut amico fidem. nunc quamuis sint homines qui mortuum cn. carbonem oderint, tamen hi debent non quid illi accidere uoluerint, sed quid ipsis in tali re metuendum sit cogitare. commune est hoc malum, communis metus, commune periculum. nullae sunt occultiores insidiae quam eae quae latent in simulatione offici aut in aliquo necessitudinis nomine. nam eum qui palam est aduersarius facile cauendo uitare possis; hoc uero occultum intestinum ac domesticum malum non modo non exsistit, uerum etiam opprimit antequam prospicere atque explorare potueris. itane uero? tu cum quaestor ad exercitum missus sis, custos non solum pecuniae sed etiam consulis, particeps omnium rerum consiliorumque fueris, habitus sis in liberum loco, sicut mos maiorum ferebat, repente relinquas, deseras, ad aduersarios transeas? o scelus, o portentum in ultimas terras exportandum! non enim potest ea natura quae tantum facinus commiserit hoc uno scelere esse contenta: necesse est semper aliquid eius modi moliatur, necesse est in simili audacia perfidiaque uersetur. 