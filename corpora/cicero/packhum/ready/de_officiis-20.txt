[¹⁷de euertendis autem diripiendisque urbibus ualde considerandum est, ne quid temere, ne quid crude liter. idque est uiri magni rebus agitatis punire sontes, multitudinem conseruare, in omni fortuna recta atque honesta retinere.]¹⁷ ut enim sunt, quemadmodum supra dixi, qui urbanis rebus bellicas anteponant, sic reperias multos, quibus periculosa et calida consilia quietis et cogitatis splendidiora et maiora uideantur. numquam omnino periculi fuga committendum est, ut inbelles timidique uideamur, sed fugiendum illud etiam, ne offeramus nos periculis sine causa, quo esse nihil potest stultius. quapropter in adeundis periculis consuetudo imitanda medicorum est, qui leuiter aegrotantes leniter curant, grauioribus autem morbis periculosas curationes et ancipites adhibere coguntur. quare in tranquillo tempestatem aduersam optare dementis est, subuenire autem tempestati quauis ratione sapientis, eoque magis, si plus adipiscare re explicata boni quam addubitata mali. periculosae autem rerum actiones partim is sunt, qui eas suscipiunt, partim rei publicae. itemque alii de uita, alii de gloria et beniuolentia ciuium in discrimen uocantur. promptiores igitur debemus esse ad nostra pericula quam ad communia dimicareque paratius de honore et gloria quam de ceteris commodis. inuenti autem multi sunt, qui non modo pecuniam, sed etiam uitam profundere pro patria parati essent, idem gloriae iacturam ne minimam quidem facere uellent, ne re publica quidem  postulante, ut callicratidas, qui, cum lacedaemoniorum dux fuisset peloponnesiaco bello multaque fecisset egregie, uertit ad extremum omnia, cum consilio non paruit eorum, qui classem ab arginusis remouendam nec cum atheniensibus dimicandum putabant. quibus ille respondit lacedaemonios classe illa amissa aliam parare posse, se fugere sine suo dedecore non posse. atque haec quidem lacedaemoniis plaga mediocris, illa pestifera, qua, cum cleombrotus inuidiam timens temere cum epaminonda conflixisset, lacedaemoniorum opes corruerunt. quanto q. maximus melius, de quo ennius: "unus homo nobis cunctando restituit rem. non enim rumores ponebat ante salutem. ergo postque magisque uiri nunc gloria claret." 