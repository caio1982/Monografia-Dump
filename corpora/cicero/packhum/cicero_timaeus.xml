<?xml version="1.0"?>
<document>
  <meta name="author" value="marcus tullius cicero"/>
  <meta name="title" value="timaeus"/>
  <meta name="source" value="http://latin.packhum.org/dx/text/474/72/0"/>
  <page id="0">
    <paragraph>timaeus  multa sunt a nobis et in academicis conscripta contra physicos et saepe &lt;cum&gt; p. nigidio carneadeo more et modo disputata. fuit enim uir ille cum ceteris artibus, quae quidem dignae libero essent, ornatus omnibus, tum acer inuestigator et diligens earum rerum, quae a natura inuolutae uidentur; denique sic iudico, post illos nobiles pythagoreos, quorum disciplina extincta est quodam modo, cum aliquot saecla in italia siciliaque uiguisset, hunc extitisse, qui illam renouaret. qui cum me in ciliciam proficiscentem ephesi expectauisset romam ex legatione ipse decedens, uenissetque eodem mytilenis mei salutandi et uisendi causa cratippus, peripateticorum omnium, quos quidem ego audierim, meo iudicio facile princeps, perlibenter et nigidium uidi et cognoui cratippum. ac primum quidem tempus salutationis in percontatione consumpsimus * * *  quid est, quod semper sit neque ullum habeat ortum, et quod gignatur nec umquam sit? quorum alterum intellegentia et ratione conprehenditur, quod unum atque idem semper est; alterum, quod adfert opinionem sensus rationis expers, quod totum opinabile est, id gignitur et interit nec umquam esse  uere potest. omne autem, quod gignitur, ex aliqua causa gigni necesse est; nullius enim rei causa remota reperiri origo potest. quocirca si is, qui aliquod munus efficere molitur, eam speciem, quae semper eadem est, intuebitur atque id sibi proponet exemplar, praeclarum opus efficiat necesse est; sin autem eam, quae gignitur, numquam illam, quam expetet, pulchritudinem consequetur. omne igitur caelum siue mundus, siue quo alio uocabulo gaudet, hoc a nobis nuncupatus sit&#x2014;de quo id primum consideremus, quod principio est in omni quaestione considerandum, semperne fuerit nullo generatus ortu, an ortus sit ab aliquo temporis principatu. ortus est, quandoquidem cernitur et tangitur et est undique corporatus. omnia autem talia sensum mouent, sensusque mouentia quae sunt, eadem in opinatione considunt; quae ortum habere gignique diximus, nihil autem gigni posse sine causis. atque illum quidem quasi parentem huius uniuersitatis inuenire difficile et, cum iam inueneris, indicare in uulgus nefas. rursus igitur uidendum, ille fabricator huius tanti operis utrum sit imitatus exemplar, idne, quod semper unum &lt;et&gt; idem et sui simile, an id, quod generatum ortumque dicimus. atqui si pulcher est hic mundus et si probus eius artifex, profecto speciem aeternitatis imitari maluit, sin secus, quod ne dictu quidem fas est, generatum exemplum est pro aeterno secutus. non igitur dubium, quin aeternitatem maluerit exsequi, quandoquidem neque mundo quicquam pulchrius neque eius aedificatore praestantius. sic ergo generatus ad id est effectus, quod ratione sapientiaque conprehenditur atque aeternitate inmutabili continetur. ex quo efficitur, ut sit necesse hunc, quem cernimus, mundum simulacrum aeternum esse alicuius aeterni. difficillimum autem est in omni conquisitione rationis exordium. de iis igitur, quae diximus, haec sit prima distinctio. omni orationi cum iis rebus, de quibus explicat, uidetur esse cognatio. itaque cum de  re stabili et inmutabili disputat oratio, talis sit, qualis illa, quae neque redargui neque conuinci potest. cum autem ingressa est imitata et efficta simulacra, bene agi putat, si similitudinem ueri consequatur. quantum enim ad id, quod ortum est, aeternitas ualet, tantum ad fidem ueritas. quocirca si forte de deorum natura ortuque mundi disserentes minus id, quod auemus animo, consequemur, ut tota dilucide et plane exornata oratio sibi constet et ex omni parte secum ipsa consentiat, haut sane erit mirum, contentique esse debebitis, si probabilia dicentur. aequum est enim meminisse et me, qui disseram, hominem esse et uos, qui iudicetis, ut, si probabilia dicentur, ne quid ultra requiratis. </paragraph>
  </page>
  <page id="1">
    <paragraph>quaeramus igitur causam, quae inpulerit eum, qui haec machinatus sit, ut originem rerum et molitionem nouam quaereret. probitate uidelicet praestabat; probus autem inuidet nemini; itaque omnia sui similia generauit. haec nimirum gignendi mundi causa iustissima. nam cum constituisset deus bonis omnibus explere mundum, mali nihil admiscere, quoad natura pateretur, quicquid erat, quod in cernendi sensum caderet, id sibi adsumpsit non tranquillum et quietum, sed inmoderate agitatum et fluitans, idque ex inordinato in ordinem adduxit; hoc enim iudicabat esse praestantius. fas autem nec est nec umquam fuit quicquam nisi pulcherrimum facere ei, qui esset optumus. cum rationem igitur habuisset, reperiebat nihil esse eorum, quae natura cernerentur, inintellegens intellegente in toto genere praestantius. quocirca intellegentiam in animo, animum inclusit in corpore. sic ratus est opus illud effectum esse pulcherrimum. quam ob causam non est cunctandum profiteri, si modo inuestigari aliquid coniectura potest, hunc mundum animal esse, idque intellegens et diuina prouidentia constitutum.  hoc posito, quod sequitur, uidendum est, cuiusnam animantium deus in fingendo mundo similitudinem secutus sit. nullius profecto id quidem, quae sunt nobis nota  animantia; sunt enim omnia in quaedam genera partita aut inchoata nulla ex parte perfecta; imperfecto autem nec absoluto simile pulchrum esse nihil potest. cuius ergo omne animal quasi particula quaedam est, siue in singulis siue in uniuerso genere cernatur, eius similem mundum esse dicamus. omnes igitur, qui animo cernuntur et ratione intelleguntur, animantes conplexu rationis et intellegentiae sicut homines hoc mundo et pecudes et omnia, quae sub aspectum cadunt, conprehenduntur. quod enim pulcherrimum in rerum natura intellegi potest, et quod ex omni parte absolutissimum est, cum deus &lt;eius&gt; similem mundum efficere uellet, animal unum aspectabile, in quo omnia animalia continerentur, effecit. rectene igitur unum mundum diximus, an fuit pluris aut innumerabilis dictu melius et uerius? unus profecto, siquidem factus est ad exemplum. quod enim omnis animantis eos, qui ratione intelleguntur, complectitur, id non potest esse cum altero. rursus enim alius animans, qui eum contineat, sit necesse est, cuius partes sint animantes superiores, caelumque hoc simulacrum illius ultimi sit, non proximi. quorum ne quid accideret, atque ut hic mundus esset animanti absoluto simillimus, hoc ipso, quod solus atque unus esset, idcirco singularem deus hunc mundum atque unigenam procreauit. </paragraph>
  </page>
  <page id="2">
    <paragraph>corporeum autem et aspectabile itemque tractabile omne necesse est esse, quod natum est. nihil porro igni uacuum aspici ac uideri potest nec uero tangi, quod careat solido, solidum autem nihil, quod terrae sit expers; quam ob rem mundum efficere moliens deus terram primum ignemque iungebat. omnia autem duo ad cohaerendum tertium aliquid anquirunt et quasi nodum uinculumque desiderant. sed uinculorum id est aptissimum atque pulcherrimum, quod ex se atque de iis, quae stringit, quam maxime unum efficit. id optime adsequitur, quae graece &#x1F00;&#x3BD;&#x3B1;&#x3BB;&#x3BF;&#x3B3;&#x1F77;&#x3B1;, latine (audendum est enim, quoniam haec primum a nobis nouan tur) conparatio proportioue dici potest. quando enim trium uel numerorum uel figurarum uel quorumcumque generum contingit ut, quod medium sit, ut ei primum proportione, ita id postremo comparetur, uicissimque, ut extremum cum medio, sic medium cum primo conferatur, id, quod medium est, tum primum fit, tum postremum, postrema autem et prima media fiunt; ita necessitas cogit, ut eadem sint ea, quae diiuncta fuerant; eadem autem cum facta sint, efficitur, ut omnia sint unum. quodsi uniuersi corpus planum et aequabile explicaretur neque in eo quicquam esset &#x2020; requisitum, unum interiectum medium et se ipsum et ea, quibus esset interpositum, conligaret. sed cum soliditas mundo quaereretur, solida autem omnia uno medio numquam, duobus semper copulentur, ita contigit, ut inter ignem atque terram aquam deus animamque poneret eaque inter se conpararet et proportione coniungeret, ut, quem ad modum ignis animae, sic anima aquae, quodque anima aquae, id aqua terrae proportione redderet. qua ex coniunctione caelum ita aptum est, ut sub aspectum et tactum cadat. itaque et ob eam causam et ex iis rebus numero quattuor mundi est corpus effectum ea constrictum conparatione, qua dixi; ex quo ipse se concordi quadam amicitia et caritate conplectitur atque ita apte cohaeret, ut dissolui nullo modo queat nisi ab eodem, a quo est conligatus. earum autem quattuor rerum, quas supra dixi, sic in omni mundo partes omnes conlocatae sunt, ut nulla pars huiusce generis excederet extra, atque ut in hoc uniuerso inessent genera illa uniuersa, id ob eas causas, primum ut mundus animans posset ex perfectis partibus esse perfectus, deinde ut unus esset nulla parte, unde alter gigneretur, relicta, postremo ne qui morbus eum posset aut senectus attingere. omnis enim coagmentatio corporis uel caloris uel frigoris &lt;ui&gt; uel aliqua inpulsione uehementi labefactatur et frangitur et ad morbos  senectutemque conpellitur. hanc igitur habuit rationem effector mundi et molitor deus, ut unum opus totum atque perfectum ex omnibus et totis atque perfectis absolueret, quod omni morbo et senio uacaret. formam autem et maxime cognatam et decoram dedit. a quo enim animanti omnis reliquos contineri uellet animantes, hunc ea forma figurauit, qua una omnes formae reliquae concluduntur, et globosum est fabricatus, quod &#x3C3;&#x3C6;&#x3B1;&#x3B9;&#x3C1;&#x3BF;&#x3B5;&#x3B9;&#x3B4;&#x1F73;&#x3C2; graeci uocant, cuius omnis extremitas paribus a medio radiis attingitur, idque ita tornauit, ut nihil efficere posset rotundius, nihil asperitatis ut haberet, nihil offensionis, nihil incisum angulis, nihil anfractibus, nihil eminens, nihil lacunosum, omnesque partes simillimas omnium, quod eius iudicio praestabat dissimilitudini similitudo. omni autem totam figuram mundi leuitate circumdedit. nec enim oculis egebat, quia nihil extra, quod cerni posset, relictum erat, nec auribus, quia ne quod audiretur quidem, neque erant anima circumfusa extrema mundi, ut respirationem requireret, nec uero desiderabat aut alimenta corporis aut detractionem confecti et consumpti cibi; neque enim ulla decessio fieri poterat neque accessio, nec uero erat unde. itaque se ipse consumptione et senio alebat sui, cum ipse per se et a se et pateretur et faceret omnia. sic enim ratus est ille, qui ista iunxit et condidit, ipsum se contentum esse mundum neque egere altero. itaque ei nec manus adfixit, quoniam nec capiendum quicquam erat nec repellendum, nec pedes aut alia membra, quibus ingressum corporis sustineret. motum enim dedit caelo eum, qui figurae eius esset aptissimus, qui unus ex septem motibus mentem atque intellegentiam cieret maxime. itaque una conuersione atque eadem ipse circum se torquetur et uertitur. sex autem reliquos motus ab eo separauit itaque ab omni erratione eum liberauit. ad hanc igitur conuersionem, quae pedibus et gradu non egeret, ingrediendi membra non dedit.  </paragraph>
  </page>
  <page id="3">
    <paragraph>haec deus is, qui erat, de aliquando futuro deo cogitans leuem illum effecit et undique aequabilem et a medio ad summum parem et perfectum atque absolutum ex absolutis atque perfectis. animum autem ut in eo medio conlocauit, ita per totum tetendit; deinde eum circumdedit corpore et uestiuit extrinsecus caeloque soliuago et uolubili et in orbem incitato conplexus est, quod secum ipsum propter uirtutem facile esse posset nec desideraret alterum satis sibi ipsum notum et familiare. sic deus ille aeternus hunc perfecte beatum deum procreauit. sed animum haud ita, ut modo locuti sumus, tum denique, cum corpus ei effecisset, inchoauit; neque enim esset rectum minori parere maiorem; sed nos multa inconsiderate ac temere dicimus. deus autem et ortu et uirtute antiquiorem genuit animum eumque ut dominum atque imperantem oboedienti praefecit corpori, idque molitus tali quodam est modo: ex ea materia, quae indiuidua est et quae semper unius modi suique similis, et ex ea, quae in corporibus diuidua gignitur, tertium materiae genus ex duobus in medium admiscuit, quod esset eiusdem naturae et quod alterius, idque interiecit inter indiuiduum atque id, quod diuiduum esset in corpore. ea cum tria sumpsisset, in unam speciem temperauit naturamque illam, quam alterius diximus, ui cum eadem coniunxit fugientem et eius copulationis alienam; quae permiscens cum materia cum ex tribus effecisset unum, id ipsum in ea, quae decuit, membra partitus est. iam partis singulas ex eodem et ex altero et ex materia temperauit. fuit autem talis illa partitio: unam principio partem detraxit ex toto, secundam autem primae partis duplam, deinde tertiam, quae esset secundae sesquialtera, primae tripla, deinde quartam, quae secundae dupla esset, quintam inde, quae tertiae tripla, tum sextam octuplam primae, postremo septimam, quae septem et uiginti partibus antecederet primae. deinde instituit dupla et tripla  interualla explere partis rursus ex toto desecans; quas &lt;in&gt; interuallis ita locabat, ut in singulis essent bina media (uix enim audeo dicere medietates, quas graeci &#x3BC;&#x3B5;&#x3C3;&#x1F79;&#x3C4;&#x3B7;&#x3C4;&#x3B1;&#x3C2; appellant; sed quasi ita dixerim, intellegatur; erit enim planius), earum alteram eadem parte praestantem extremis eademque superatam, alteram pari numero praestantem extremis parique superatam. sesquialteris autem interuallis et sesquitertiis et sesquioctauis sumptis ex his conligationibus in primis interuallis sesquioctauo interuallo sesquitertia omnia explebat, cum particulam singulorum relinqueret. eius autem particulae interuallo relicto habebat &lt;numerus ad&gt; numerum eandem proportionem conparationem&lt;que&gt; in extremis, quam habent ducenta quinquaginta &lt;sex&gt; cum ducentis quadraginta tribus, atque ita permixtum illud, ex quo haec secuit, iam omne consumpserat. hanc igitur omnem coniunctionem duplicem in longitudinem diffidit mediaeque accommodans mediam quasi decussauit, deinde in orbem intorsit, ut et ipsae secum et inter se ex commissura, quae e regione esset, iungerentur, eoque motu, cuius orbis semper in eodem erat eodemque modo ciebatur, undique est eas circumplexus. atque ita cum alterum esset exteriorem, &lt;alterum interiorem&gt; amplexus orbem, illum eiusdem naturae, hunc alterius notauit eamque, quae erat eiusdem, detorsit a latere in dexteram partem, hanc autem citimam a mediana linea direxit ad laeuam, sed principatum dedit superiori, quam solam indiuiduam reliquit. interiorem autem cum in sex partis diuisisset, septem orbis dispares duplo et triplo interuallo moueri iussit contrariis inter se cursibus. eorum autem trium fecit pares celeritates, sed quattuor et inter se dispares et dissimilis trium reliquorum. </paragraph>
  </page>
  <page id="4">
    <paragraph>animum igitur cum ille procreator mundi deus ex sua mente et uoluntate genuisset, tum denique omne, quod erat concretum atque corporeum, substernebat animo interiusque faciebat atque ita medio medium  accommodans copulabat. sic animus a medio profectus extremitatem caeli a suprema regione rotundo ambitu circumiecit seseque ipse uersans diuinum sempiternae sapientisque uitae induxit exordium. et corpus quidem caeli aspectabile effectum est, animus autem oculorum effugit optutum. est autem unus ex omnibus rationis concentionisque, quae &#x1F01;&#x3C1;&#x3BC;&#x3BF;&#x3BD;&#x1F77;&#x3B1; graece, sempiternarum rerum et sub intellegentiam cadentium compos et particeps, quo nihil est ab optimo et praestantissimo genitore melius procreatum; quippe qui ex eadem iunctus alteraque natura adiuncta materia temperatione trium partium proportione conpactus, se ipse conuersans, cum materiam mutabilem arripuit et cum rursus indiuiduam atque simplicem, per se omnis mouetur discernitque, quid sit eiusdem generis, quid alterius, et cetera diiudicat, quid cuique rei sit maxime aptum, quid quoque loco aut modo aut tempore contingat, quaeque distinctio sit inter ea, quae gignantur, et ea, quae sint semper eadem. ratio autem uera, quae uersatur in iis, quae sunt semper eadem, et in iis, quae mutantur, cum &lt;in&gt; eodem et in altero mouetur ipsa per sese sine uoce et sine ullo sono, cum eam partem attingit, qua sensus cieri potest, &lt;et&gt; orbis illius generis alterius inmutatus et rectus omnia animo mentique denuntiat, tum opiniones adsensionesque firmae ueraeque gignuntur; cum autem in illis rebus uertitur, quae manentes semper eadem non sensu, sed intellegentia continentur * * * non .   198 m ratione igitur et mente diuina ad originem temporis curriculum inuentum est solis et lunae  * * * ius natura conuerteret, ut terram lunae cursus proxime ambiret eique supra terram proxima solis circumuectio esset. lucifer deinde et sancta mercuri stella cursum habent solis celeritati parem, sed uim quandam contrariam, eaque concursatione, &lt;quam&gt; inter se habent lucifer, mercurius, sol, alii alios uincunt uicissimque uincuntur. reliquorum siderum quae causa collocandi fuerit, quaeque eorum sit conlocatio, in sermonem alium differendum est, ne in eo, quod attingendum fuit, quam in eo, quoius causa id attingimus, longior ponatur oratio. quando igitur sibi quodque eorum siderum cursum decorum est adeptum, ex quibus erat modus temporis consignandus, conligatisque corporibus uinculis animalibus animantia orta sunt eaque imperio parere didicerunt, tum ex alterius naturae motione transuersa in eiusdem naturae motum incurrentia in eaque haerentia atque inpedita, cum alia maiorem lustrarent orbem, alia minorem, tardius quae maiorem, celerius quae minorem, motu unius eiusdemque naturae quae uelocissime mouebantur, ea celeritate uinci a tardioribus et, cum superabant, superari uidebantur. omnis enim orbis eorum quasi helicae inflexione uertebat, quia bifariam contrarie simul procedentia efficiebant, ut, quod esset tardissimum, id proximum fieret celerrimo. atque ut esset mensura quaedam euidens, quae in octo cursibus celeritates tarditatesque declararet, deus ipse solem quasi lumen accendit ad secundum supra terram ambitum, ut quam maxime caelum omnibus conluceret animantesque, quibus ius esset doceri, ab eiusdem motu et ab eius, quod simile esset, numerorum naturam uimque cognoscerent. nox igitur et dies ad hunc modum et ob has generata causas unum circumitum orbis efficit sapientissimum atque optimum, mensis autem, quando luna lustrato suo cursu solem consecuta est, annus, ubi sol suum totum confecit et peragrauit orbem. ceterorum autem siderum ambitus ignorantes homines  praeter admodum paucos neque nomine appellant neque inter se numero commetiuntur. itaque nesciunt hos siderum errores id ipsum esse, quod rite dicitur tempus, multitudine infinita, uarietate admirabili praeditos. ac tamen illud perspici et intellegi potest, absoluto perfectoque numero temporis absolutum annum perfectumque tum compleri denique, cum se octo ambitus confectis suis cursibus ad idem caput rettulerunt, cumque eos permensus est idem et semper sui similis orbis. has igitur ob causas nata astra sunt, quae per caelum penetrantia solstitiali se et brumali reuocatione conuerterent, ut hoc omne animal, quod uidemus, esset illi animali, quod sentimus, ad aeternitatis imitationem simillimum. </paragraph>
  </page>
  <page id="5">
    <paragraph>et cetera quidem usque ad temporis ortum impressa ab illis, quae imitabatur, ecfinxerat; sed quia nondum omne animal in mundo intus incluserat, ex ea parte deficiebat ad propositum exemplar imaginis similitudo. quot igitur et quales animalium formas mens in speciem rerum intuens poterat cernere, totidem et tales in hoc mundo secum cogitauit effingere. erant autem animantium genera quattuor, quorum unum diuinum atque caeleste, alterum pinnigerum et a&#xEB;rium, tertium &lt;aquatile&gt;, terrestre quartum. diuinae animationis maxime speciem faciebat ex igne, ut et splendidissimus esset et aspectu pulcherrimus. cumque eum similem uniuersi naturae efficere uellet, ad uolubilitatem rotundauit comitemque eum sapientiae quam optimae mentis effecit circumque omne caelum aequaliter distribuit, ut hunc uarietate distinctum bene graeci &#x3BA;&#x1F79;&#x3C3;&#x3BC;&#x3BF;&#x3BD;, nos lucentem mundum nominaremus. dedit autem diuinis duo genera motus, unum, quod semper esset in eodem &#x2020; de quo et idem omnibus atque uno modo celaret, alterum, quod in anticam partem a conuersione eiusdem et similis pelleretur. quinque autem reliquis motibus orbum eum uoluit esse et expertem, immobilem et stantem. ex quo genere ea sunt sidera, quae infixa caelo non mo uentur loco, quae sunt animantia, eaque diuina, ob eamque causam suis sedibus inhaerent et perpetuo manent. quae autem uaga et mutabili erratione labuntur, ita generata sunt, ut supra diximus. iam uero terram, altricem nostram, quae traiecto axi sustinetur, diei noctisque effectricem eandemque custodem, antiquissimam deorum omnium uoluit esse eorum, qui intra caelum gignerentur. lusiones autem deorum et inter ipsos deos concursiones, quaeque in orbibus eorum conuersiones quaeque antecessiones eueniant, cumque inter se paene contingant, eorum qui prope copulentur contrariaque regione et pone quos aut ante labantur quibusque temporibus a nostro aspectu oblitescant rursusque emersi terrorem incutiant rationis expertibus, si uerbis explicare conemur nullo posito ob oculos simulacro earum rerum, frustra suscipiatur labor. sed haec satis sint dicta nobis, quae&lt;que&gt; de deorum, qui cernuntur quique sunt orti, natura praefati sumus, habeant hunc terminum. </paragraph>
  </page>
  <page id="6">
    <paragraph>reliquorum autem, quos graeci &#x3B4;&#x3B1;&#x1F77;&#x3BC;&#x3BF;&#x3BD;&#x3B1;&#x3C2; appellant, nostri, opinor, lares, si modo hoc recte conuersum uideri potest, et nosse et enuntiare ortum eorum maius est, quam ut profiteri nos scribere audeamus. credendum nimirum est ueteribus et priscis, ut aiunt, uiris, qui se progeniem deorum esse dicebant, itaque eorum uocabula nobis prodiderunt. nosse autem generatores suos optime poterant, ac difficile factu est a deis ortis fidem non habere, quamquam nec argumentis nec rationibus certis eorum oratio confirmatur; sed quia de suis [notis] rebus uidentur loqui, ueteri legi morique parendum est. sic igitur, ut ab iis est traditum, horum deorum ortus habeatur atque dicatur, ut oceanum salaciamque caeli satu terraeque conceptu generatos editosque memoremus, ex his saturnum et opem, deinceps iouem atque iunonem, reliquos, &lt;quos&gt; fratres inter se agnatosque usurpari atque appellari uidemus, et eorum, ut utamur uetere uerbo, prosapiam.  quando igitur omnes, et qui mouentur palamque se ostendunt, et qui eatenus nobis declarantur, qua ipsi uolunt, creati sunt, tum ad eos is deus, qui omnia genuit, fatur: 'haec uos, qui deorum satu orti estis, attendite: quorum operum ego parens effectorque sum, haec sunt indissoluta me inuito; quamquam omne colligatum solui potest; sed haudquaquam boni est ratione uinctum uelle dissoluere. sed quoniam estis orti, inmortales uos quidem esse et indissolubiles non potestis, neutiquam tamen dissoluemini, neque uos ulla mortis fata periment nec fraus ualentior quam consilium meum, quod maius est uinculum ad perpetuitatem uestram quam illa, quibus estis tum, cum gignebamini, conligati. quid sentiam igitur, cognoscite: tria genera nobis reliqua sunt, eaque mortalia; quibus praetermissis caeli absolutio perfecta non erit. omnia enim genera animalium complexu non tenebit; teneat autem oportebit, ut ex eodem ne quid absit. quae a me ipso effecta &lt;si&gt; sint, deorum uitam possint adaequare. ut igitur mortali condicione generentur, uos suscipite, ut illa gignatis imiteminique uim meam, qua me in uestro ortu usum esse meministis. in quibus qui tales creabuntur, ut deorum inmortalium quasi gentiles esse debeant, diuini generis appellentur teneantque omnium animantium principatum uobisque iure et lege uolentes pareant; quorum uobis initium satusque tradetur a me, uos autem ad id, quod erit inmortale, partem attexitote mortalem. ita orientur animantes, quos et uiuos alatis et consumptos sinu recipiatis.' </paragraph>
  </page>
  <page id="7">
    <paragraph>haec ille dixit. deinde ad temperationem superiorem reuertit; in qua omnem animum uniuersae naturae temperans permiscebat superiorisque permixtionis reliquias fundens aequabat eodem modo ferme, nisi quod non ita incorrupta, ut ea, quae semper idem, sed ab iis secundum sumebat atque etiam tertium. toto igitur omni constituto sideribus parem numerum  distribuit animorum et singulos adiunxit ad singula atque ita quasi in currum uniuersitatis inposuit commonstrauitque leges fatales ac necessarias et ostendit primum ortum unum fore omnibus, eumque moderatum atque constantem nec ab ullo inminutum, satis autem et quasi sparsis animis fore uti certis temporum interuallis oreretur animal, quod esset ad cultum deorum aptissumum. sed cum duplex esset natura generis humani, sic se res habebat, ut praestantius genus esset eorum, qui essent futuri uiri. cum autem animos corporibus necessitate inseuisset, cumque ad corpora tum accessio fieret, tum abscessio, principio necesse erat sensum exsistere unum communemque omnium uehementiore motu excitatum coniunctumque naturae, deinde uoluptate et molestia mixtum amorem, post iram et metum et reliquos motus animi, comites superiorum et iis etiam contrarios dissidentes; quos qui ratione rexerit, iuste uixerit, qui autem iis se dediderit, iniuste. atque ille, qui recte atque honeste curriculum uiuendi a natura datum confecerit, ad illud astrum, quocum aptus fuerit, reuertetur; qui autem inmoderate et intemperate uixerit, eum secundus ortus in figuram muliebrem transferet, et, si ne tum quidem finem uitiorum faciet, grauius etiam iactabitur et in suis moribus simillimas figuras pecudum et ferarum transferetur neque terminum malorum prius aspiciet, quam illam sequi coeperit conuersionem, quam habebat in se ipse eiusdem et similis innatam et insitam. quod tum eueniet, cum illa, quae ex igni, anima, aqua, terra turbulenta et rationis expertia insederint, ratione depulerit et ad primam atque optimam affectionem animi peruenerit. quae cum ita dissignasset seseque, si quid postea fraudis aut uitii euenisset, extra omnem culpam causamque posuisset, alios in terram, alios in lunam, alios in reliquas mundi partes, quae sunt [ad] spatiorum temporis signa et notae constitutae, spargens quasi serebat. post autem eam sationem dis, ut ita dicam,  iunioribus permisit, ut corpora mortalia effingerent, quantumque esset reliquum ex humano animo, quod deberet accedere, id omne, et quae consequentia essent, perpolirent et absoluerent; deinde ut huic animanti principes se ducesque praeberent uitamque eius quam pulcherrime regerent et gubernarent, quatenus non ipse bene factus sua culpa sibi aliquid miseriae quaereret. </paragraph>
  </page>
  <page id="8">
    <paragraph>atque is quidem, qui cuncta conposuit, constanter in suo manebat statu; qui autem erant ab eo creati, cum parentis ordinem cognouissent, hunc sequebantur. itaque cum accepissent inmortale principium mortalis animantis, imitantes genitorem et effectorem sui particulas ignis et terrae et aquae et animae a mundo, quas rursus redderent, mutuabantur easque inter se copulabant haud isdem uinclis, quibus ipsi erant conligati, sed talibus, quae cerni non possent propter paruitatem, crebris quasi cuneolis inliquefactis unum efficiebant ex omnibus corpus atque in eo influente atque effluente animi diuini ambitus inligabant. itaque illi in flumen inmersi neque tenebant neque tenebantur, sed ui magna tum ferebant, tum ferebantur. ita totum animal mouebatur illud quidem, sed inmoderate et fortuito, ut sex motibus ueheretur. nam et ante et pone et ad laeuam et ad dextram et sursum et deorsum, modo huc, modo illuc * * *  sed si in splendore consedit, tum uel eadem species uel interdum inmutata redditur, cum ignis oculorum cum eo igne, qui est ob os offusus, se confudit et contulit. dextra autem uidentur, quae laeua sunt, quia contrariis partibus oculorum contrarias partes  attingunt. respondent autem dextera dexteris, laeua laeuis conuersione luminum, cum ea inter se non cohaerescunt. id fit, cum speculorum leuitas hinc illincque altitudinem adsumpsit et ita dextera detrusit in laeuam partem oculorum laeuaque in dexteram. supina etiam ora cernuntur depulsione luminum; quae conuertens inferiora reddit, quae sunt superiora. atque haec omnia ex eo genere sunt, quae rerum adiuuant causas; quibus utitur ministeriis deus, cum optimi speciem, quoad fieri potest, efficit. sed existimant plerique non haec adiuuantia causarum, sed has ipsas esse omnium causas, quae uim habeant refrigerandi calfaciendi, concrescendi liquendi, careant autem omni intellegentia atque ratione, quae nisi in animo nulla alia in natura reperiantur. animus autem sensum omnem effugit oculorum; at ignis, &lt;anima,&gt; aqua, terra corpora sunt, eaque cernuntur. illum autem, qui intellegentiae sapientiaeque se amatorem profitetur, necesse est intellegentis sapientisque naturae primas causas conquirere, dein secundas earum rerum, quae necessario mouent alias, cum ipsae ab aliis mouentur. quocirca nobis sic cerno esse faciendum, ut de utroque nos quidem dicamus genere causarum, separatim autem de iis, quae cum intellegentia sunt efficientes pulcherrimarum rerum atque optumarum, et de iis, quae uacantes prudentia inconstantia perturbataque efficiunt. ac de oculorum quidem causis, ut haberent eam uim, quam nunc habent, satis ferme esse dictum puto. maxuma autem eorum utilitas donata hominum generi deorum munere deinceps explicetur. rerum enim optumarum cognitionem nobis oculi attulerunt. nam haec, quae est habita de uniuersitate oratio a nobis, haud umquam esset inuenta, si neque sidera neque sol neque caelum sub oculorum aspectum cadere potuissent. nunc uero dies noctesque oculis cognitae, tum mensum annorumque conuersiones et numerum machinatae sunt et spatium temporis dimensae et ad  quaestionem totius naturae inpulerunt; quibus ex rebus philosophiam adepti sumus, quo bono nullum optabilius, nullum praestantius neque datum est mortalium generi deorum concessu atque munere neque dabitur * * * prisc .   gl   3.463 k defenstrix </paragraph>
  </page>
</document>
